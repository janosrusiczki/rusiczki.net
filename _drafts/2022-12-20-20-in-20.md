---
published: false
title: 20 în 20
---
În data de 20 decembrie 2022 s-au împlinit 20 de ani de la prima însemnare pe acest blog.

Am (re-)început atunci într-un subdirector al site-ului resurseweb.net, care a fost un proiect de-al meu dedicat făcutului de bine pentru web-ul românesc emergent. Pe lângă știri, articole și tutoriale acesta a fost site-ul unde am publicat traducerea românească a [phpBB](https://www.phpbb.com/), făcută pe jumate de mine și pe jumate de domnul [Zoso](https://zoso.ro/), pe care îl cunoscusem ori de pe Forumul Computergames (RIP) ori de pe un forum de web development românesc de al cărui nume trebuie să-mi amintesc. După puțin săpat: subdirectorul era /mt/, l-am găsit cu ajutorul web.archive.org (spre care am și donat bani de câteva ori căci m-a ajutat enorm în demersurile mele de arheolog digital) iar forumul era learn.reflex.ro - pentru asta l-am întrebat pe proprietar, [Andrei Radu Dobre](https://andreiard.ro/).

Eu am lucrat de acasă în tot anul acela, era în prag de Crăciun, aveam Internet prin dial-up stabil de la RDS, aparat foto digital și multe-multe lucruri despre care să scriu, așa că am scris. Nu-mi imaginam că peste 20 de ani încă voi mai scrie pe același blog. De fapt nu aveam nici cea mai vagă idee despre ce voi face sau unde voi fi în 20 ani și nici nu cred că mă gândeam deseori la asta.
