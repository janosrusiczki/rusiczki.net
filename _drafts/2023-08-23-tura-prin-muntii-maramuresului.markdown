---
published: false
---
De fapt am vrut să facem acest traseu (mai precis o variațiune de-a lui) anul trecut. Doar că atunci am mers cu temele de casă nefăcute, traseul l-am primit și l-am încărcat pe GPS cam în ultimul moment și nu îl studiasem. Nici vremea nu a ținut cu noi, au venit niște nori negri supărați și s-a răcit puternic într-un punct critic unde nu aveam semnal la telefon și de unde am decis să ne întoarcem frustrați. Cu atât mai frustrați am fost când am văzut că de fapt nu a plouat până la urmă... Anul acesta am văzut însă că dacă am fi continuat pe acea variantă probabil nu mi-ar fi ajuns bateria de la ebike să termin traseul. Dar a fost bună și frustrarea aia la ceva, că imediat ce am revenit acasă am plănuit două variante ale acelui traseu mai puțin dificile dintre care l-am făcut anul acesta pe cel mai lung.

Așadar ne-am dus cu o zi înainte la Borșa, am ajuns pe seară și ne-am cazat la o pensiune nouă și drăguță. Singura problemă a fost muzica populară care se auzea din vale sau de peste vale, punctată de reclame între piese în limba italiană. Să nu cumva să nu fie evident că provenea de la conaționalii noștri emigranți reveniți în țară pentru concediul de vară. De fapt dacă nu sunteți familiari cu Borșa, am să vă spun că în August cam fiecare a treia sau a patra mașina pe care o vezi acolo în trafic are numere de înmatriculare italienești.

A doua zi dimineața după ce ne-am organizat toate cele în genți am pornit în tură pe la ora 10. Am coborât puțin din Complexul Turistic pe drumul național și după câteva hoteluri răsfirate, acolo unde re-încep casele orașului propriu-zis am cotit spre dreapta pe valea Cercănelului.

Această vale are la început câteva porțiuni cu case și chiar mă gândeam cu voce tare că: uite, una din avantajele României este că poți să-ți pui chiar și aici un server în casă, pentru că fibra optică e omniprezentă la noi. Ba chiar poți fi total verde să-ți generezi curent din vale sau din panouri. Dar ajunge cu aberațiile de geek! După o vreme am lăsat casele în urmă și după ce am trecut un curs de apă care trecea peste drum și am trecut pe lângă o rulotă forestieră am ajuns la prima intersecție unde noi am făcut stânga pe o serpentină și am continuat de-alungul Cercănelului Mic. După circa un kilemtru de urcat care a inclus și trecerea de altitudinea de 1000 de metri am ajuns la o altă bifurcație unde una dintre ramuri continuă drept în înainte spre o pantă imposibilă iar cealaltă o lua înspre dreapta să ocolească mai domol. Acest domol este însă între ghilimele pentru că într-o curbă a trebuit să ne dăm oricum jos, drumul fiind prea accidentat pentru a putea fi urcat pe bicicletă. La 200 de metri de această curbă am ieșit în Preluca Podului lângă o casă părăsită cu jaluzele protejând camere dărâmăte terminând totodată prima urcare (de vreo 400 de metri verticali) a zilei.

Am mâncat un baton și am început coborârea ca să ajungem îmediat la prima stână a zilei (aflată în vestul Poienii Preluca Caprei), prin care trecusem și anul trecut cu multă spaimă dar unde câinii s-au dovedit a nu fi agresivi. Atunci nu era nimeni la stână, de această dată a venit însa o tânără să ne asigure că nu ne fac nimic câinii care erau și acum liniștiți. Cotind la dreapta fix lângă stână și transfer pe un alt drum ajungem la Șaua Șeștinei, o poieniță cu un perimetru îngrădit. Anul trecut aici am continuat aproximativ drept înainte spre Nord Vest ca mai apoi să coborâm la drumul forestier din Valea Vinișorului pe o cărare spălată și bolovănoasă trecând pe lângă Schitul Vinișoru. Anul acesta m-am gândit însă că ar fi bine să ajungem mai rapid la forestierul lat și comfortabil așa că am luat-o la dreapta pe lângă gardul perimetrului și apoi în jos pe o potecă ascunsă printre brazi care era ciclabilă la început apoi a devenit prea abruptă și mai jos plină de vegetație. Am reușit să mă și urzic, am împins bicicleta printre arbuști dar am ajuns jos în Valea Vinișorului rapid. Și când zic am ajuns în vale, înseamnă mot-a-mot, pentru că prima sută de metri chiar în vale ne-am dat până am ieșit la niște clădiri pe drumul forestier.