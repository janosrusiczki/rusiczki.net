---
published: false
---
Nu știu când am scris ultima oară despre trasee de bicicletă pe aici, cred că a fost [acum 12 de ani și ceva](https://www.rusiczki.net/2011/05/27/pe-dealurile-de-deasupra-plopisului/), dar am făcut de curând o tură atât de frumoasă încât m-am hotărât să scriu acest articol ca să rămână pe cât se poate "cimentată" amintirea.

De fapt am vrut să facem acest traseu (mai precis o variațiune de-a lui) anul trecut. Doar că atunci am mers fără să avem temele de casă făcute, traseul l-am primit și l-am încărcat pe GPS cam în ultimul moment și nu prea îl studiasem. Nici vremea nu a ținut cu noi, au venit niște nori negri supărați și s-a răcit puternic într-un punct critic unde nu aveam semnal la telefon și de unde am decis să ne întoarcem. Frustrarea a fost maximă și am fost și mai supărați când am văzut că până la urmă nu a plouat... Anul acesta am văzut însă că dacă am fi continuat pe acea variantă probabil nu mi-ar fi ajuns nici pe departe bateria de la ebike să termin traseul. Dar a fost bună și frustrarea aia la ceva, căci imediat ce am revenit acasă am plănuit două variante de traseu mai puțin dificile dintre care am făcut anul acesta pe cel mai lung.

Așadar ne-am dus cu o zi înainte la Borșa, am ajuns pe seară și ne-am cazat la o pensiune nouă și drăguță. Singura problemă a fost muzica populară care se auzea din vale sau de peste vale, punctată de reclame între piese în limba italiană. Să nu cumva să nu fie evident că provenea de la emigranții noștri reveniți în țară pentru concediul de vară. De fapt dacă nu sunteți familiari cu Borșa, am să vă spun că în August cam fiecare a treia sau a patra mașina pe care o vezi acolo în trafic are numere de înmatriculare italienești.

A doua zi dimineața după ce ne-am organizat toate cele necesare în rucsaci am pornit în tură pe la ora 10. Am coborât puțin din Complexul Turistic pe drumul național și după câteva hoteluri răsfirate pe marginea drumului, acolo unde re-încep casele orașului propriu-zis am cotit spre dreapta pe valea Cercănelului.

Această vale are la început câteva pâlcuri de case și chiar mă gândeam cu voce tare că: "uite, una din avantajele României este că poți să-ți pui chiar și aici un server în casă, pentru că fibra optică e omniprezentă la noi". Ba chiar poți fi total verde să-ți generezi curent din vale sau din panouri. Dar ajunge cu aberațiile de geek! După o vreme am lăsat casele în urmă iar după ce am trecut un curs de apă care intersecta drumul și de o rulotă forestieră am ajuns la prima intersecție unde noi am făcut stânga și am continuat de-alungul Cercănelului Mic. După circa un kilometru de urcare care a inclus și depășirea altitudii de 1000 de metri am ajuns la o altă bifurcație unde una dintre ramuri continua drept înainte pe o pantă imposibilă iar cealaltă o lua înspre dreapta să ocolească mai domol. Acest domol este însă oarecum între ghilimele pentru că într-o curbă a trebuit să ne dăm oricum jos, drumul fiind prea accidentat pentru a putea fi urcat pe bicicletă. La 200 de metri de această curbă am ieșit într-o poiană numită Preluca Podului lângă o casă părăsită cu jaluzele protejând nimic, adică niște camere dărâmăte. Și astfel am terminat prima urcare de vreo 400 de metri verticali. 

Am mâncat un baton și am început coborârea ca să ajungem imediat la prima stână a zilei (aflată în vestul Poienii Preluca Caprei), prin care trecusem și anul trecut foarte înspăimântați dar unde câinii s-au dovedit a nu fi agresivi. Atunci nu era nimeni la stână, de această dată a venit însa o tânără să ne asigure că nu ne fac nimic câinii care erau și acum liniștiți. Cotind la dreapta fix lângă stână și transferându-ne pe un alt drum paralel ajungem la Șaua Șeștinei, o poieniță cu un perimetru îngrădit. Anul trecut aici am continuat aproximativ drept înainte spre Nord Vest ca mai apoi să coborâm la drumul forestier din Valea Vinișorului pe o cărare spălată și bolovănoasă trecând pe lângă Schitul Vinișoru. Anul acesta fiind cu temele bine făcute, și având studiate mai multe variante ale traseului pe Strava, m-am gândit că ar fi bine să ajungem mai rapid la forestierul lat și comfortabil așa că am luat-o la dreapta pe lângă gardul perimetrului și apoi în jos pe o potecă ascunsă printre brazi care era ciclabilă la început apoi a devenit prea abruptă și mai jos plină de vegetație. Am reușit să mă și zgârii, să mă și urzic, am împins bicicleta printre arbuști dar am ajuns jos în vale destul de repede. Și când zic că am ajuns în vale, înseamnă literalmente, pentru că prima sută de metri chiar în vale ne-am dat până am ieșit în dreptul unor clădiri pe drumul forestier.

Am băgat primul downhill și prima filmare până jos la Borcutul Vinișorul, baza culegătorilor de afine.

De aici a început a doua urcare a zilei pe valea Țâslei iar acolo unde primește ca afluent Bălăsâna noi continuăm pe stânga de-a lungul acesteia. De altfel în acest loc stătea la pândă o mașină a Poliției de Frontieră. Urcarea pe aceste văi e lungă și ne amintește prin vestigii că a fost odată ca niciodată o industrie minieră foarte bine dezvoltată la Borșa care a fost distrusă printr-o hotărâre a unora de sus. Dar să nu facem politică de prost gust aici. La circa 1 km după ce am început urcarea pe Valea Bălăsânii ajungem la "geizerul din Borșa" cum am denumit eu anul trecut o țâșnitoare de apă dintr-o țeavă găurită. În acest loc anul trecut am părăsit valea spre stânga pe niște serpentine ca să ne oprim și întoarcem după puțin timp așa cum am scris în introducere. Așadar de aici încolo am fost pe drumuri pe care încă nu fusesem.

Citisem că trecerea din Maramureș spre Moldova se făcea prin Tarnița Bălăsânii până prin secolul al XV-lea (abia după aia s-a migrat spre Prislop), și pe parcursul urcării fost interesant de imaginat cum acum 500 - 600 de ani mergeau probabil cu carele cu boi pe drumul pe care noi urcam cu bicicletele electrice.

Mai sus am trecut și pe lângă sursa geizerului, un mic lac de acumulare de o limpezime pe care eu nu o mai văzusem în România. Continuând am remarcat niște cioturi de stâlpi, o ruină a unei case, am întâlnit un culegător de afine, apoi am virat la dreapta pe un S inversat care urma să ne scoată în Tarnița Bălăsânii după nu mai puțin de 9 kilometri jumate de cățărare (destul de domoală ce-i drept). Surpriza mea ușor neplăcută a fost că urcușul nu se termina aici. Ah, și dacă nu știați "tarniță" înseamnă "șa".

Am vrut să mâncăm în acest loc dar dată fiind proximitatea unei stâne, am cotit spre dreapta pe un drum despre care am aflat că se numește "drumul lui Mackensen" sau "drumul războiului". Parcursul nostru pe acest drum a început cu împinsul bicicletei pe o rampă destul de abruptă, dar în ciuda acestui fapt și a corului de lătrături de la câinii care ne zăriseră deja, am oprit de multe ori să fac poze spre Moldova, peisajul fiind superb.

Îndată ce am ieșit din raza vizuală a câinilor și a amuțit corul ne-am oprit și am mâncat pită cu pateu. :)

Am continuat urcarea și drumul a devenit din ce în ce mai bine conturat, plat și bine păstrat având în vedere că datează din primul război mondial. Puțin mai sus ne-am întâlnit cu niște băștinași care veniseră din sens opus cu două mașini 4x4 și care erau foarte ocupați să-și facă poze și să mănânce afine. Ne-au avertizat despre niște câini agresivi dar din fericire acei câini au fost se pare agresivi doar față de mașinile lor. De fapt am văzut doar unul lângă Fântâna Stanchii - locul în care s-a terminat a doua urcare susținută a zilei, după 11,3 km și 750 metri verticali. Apoi am văzut că antena de mobil pe care o zărisem de ceva vreme era de fapt lângă o cabană și o stână lânga care am cotit-o spre stânga, nu înainte de a trece pe lângă o turmă la care ciobanul a fost atât de drăguț să potolească câinii să nu vină înspre noi.

De aici a început porțiunea din drumul lui Mackensen care merge aproximativ pe curbă de nivel, într-o ușoară urcare de la altitudinea de aproximativ 1620 la cea de aproape 1700 metri. Iar după ieșirea dintr-o pădurice care a urmat imediat după Cabana Fântâna Stanchii a început și cea mai pitorească porțiune din această tură, întâi cu priveliști frumoase asupra coamelor pe care urma să le parcurgem și a văilor care se conturau sub noi, iar apoi după ce am trecut pe sub Vârful Cornul Nedeii ni s-a deschis o minunată panoramă asupra Crestei Munților Rodnei. Aș putea spune că pedalam gură cască.

Și în această direcție s-au băgat cu minunații stâlpi de curent.
Coborâre spre Prislop cu câine bonus.
Admirat bordura drumului.

Prislop cu miere și Coca-Cola. Se făceau pregătirile pentru Hora la Prislop ce urma să înceapă a doua zi.

Am urcat pe lângă pârtia de la Prislop - multe mașini și mult praf. Făcut poze cu Gărgălăul, din păcate în partea dreaptă au pus stâlpi de curent. Găsit și unde mergeau mașinile, o mică parcare cu grătar și de toate sub Știol, de unde turiștii motorizați coborau pe jos să vadă Cascada. Coborât pe la Cascada Cailor, incredibil câți turiști erau! Găsit mașină abandonată pe traseu. Cerbu. Acasă.

Și acum, ca la Oscar: În primul rând îi mulțumesc lui Robert Dobai de la The North Quest pentru track. Omul a umblat, a explorat, a descoperit legături, a conceput traseul pentru o tabără de-a lui și ce a făcut Janos? I l-a cerut. Gratuit desigur. Maria Grigor pentru că dintr-un track de-al ei m-am inspirat cu "scurtătura" din Șaua Șeștinei înspre Valea Vinișorul. Munții Noștri pentru că au o hartă bună a zonei plină de toponime și astfel am putut scrie numele locurilor pe unde am umblat, nu "o poiana", "o vale", "un vârf"... Și nu în ultimul rând mulțumesc dragii mele Ioane că plănuiește excursiile astea și mă mai scoate din casă.
