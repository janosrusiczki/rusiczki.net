---
layout: post
title: RIP Typepad
date: 2025-10-13 12:27:00 +02:00
categories:
- blog history
description: S-a dus Typepad și amintiri despre resurseweb.net
image: https://content.rusiczki.net/2025/10/typepad-closed-cropped.png
---

![Typepad Closed](https://content.rusiczki.net/2025/10/typepad-closed-cropped.png)

Tocmai am citit [o știre](https://bsky.app/profile/did:plc:wxhudjcwjjwsfklsq4advde6/post/3m2agfwyfro2w) despre cum [Typepad](https://www.typepad.com/) și-a închis porțile... Și m-a atins în moalele nostalgiei. Asta deoarece pe parcursul a 22 de ani am reușit cumva să nu uit nici măcar o secundă că acest blog a fost găzduit *timp de o lună* pe Typepad în Anul Domnului 2003.

Ca de obicei am căutat prin arhive și [am găsit 4 articole](https://www.rusiczki.net/search/?janosrusiczki%5Bquery%5D=typepad) care menționează acest serviciu, primul fiind cel prin care [îmi anunțam revenirea](https://www.rusiczki.net/2003/08/15/re/) după pauza din acea vară cauzată de pierderea domeniului pe care [îmi începusem blogul în forma curentă](https://www.rusiczki.net/2022/12/20/20-in-20/): resurseweb.net. Problema cu acel domeniu a fost că mi-l cumpărase clientul francez cu care lucram pe atunci, dar spre momentul expirării, cu toate că îmi amintesc foarte bine că i-am atras atenția de câteva ori, nu mi l-a reînnoit. Astfel după avalanșa de postări de la începutul acelui an [apare o pauză](https://www.rusiczki.net/2003/) din 25 aprilie până pe 15 august când am revenit pe Typepad. Însă, așa cum am scris în introducere, perioada Typepad nu a durat mult, am profitat doar de prima lună oferită gratis, după care am trecut la propriul domeniu ([cumpărat pe 11 septembrie 2003](https://www.rusiczki.net/2013/09/11/zece-ani-de-rusiczki-net/)) și m-am întors la Movable Type.

Ca să fiu sincer nu-mi amintesc mare lucru despre Typepad, în afară că îmi plăcea interfața (în mod evident era asemănătoare cu cea de la Movable Type - care îmi plăcea și ea) și că oferea câtva spațiu de hosting pentru poze și alte fișiere asociate cu blog-ul. M-am documentat pe atunci și am descoperit că era proiectul unui cuplu, soț și soție, născuți la 6 zile diferență - de aici numele firmei lor [Six Apart](https://en.wikipedia.org/wiki/Six_Apart). Am mai citit despre ei ulterior și am aflat că au divorțat bineînțeles. Mă rog, am fost curios nu din cauza Typepad ci din cauza Movable Type care a fost motorul prezentului blog mulți ani la rând, cam 6, am trecut pe Wordpress abia în aprilie 2009.

Și dacă tot m-am pus pe arheologie digitală, am dezgropat [pagina de Despre a resurseweb.net](https://web.archive.org/web/20020628015938/http://www.resurseweb.net:80/despre/), unde, pe lângă niște detalii de care uitasem complet, am citit că site-ul a început să funcționeze la adresa respectivă în iunie 2002, *după 2 luni de dezvoltare*, ceea ce confirmă posibilitatea ca domeniul să fi fost cumpărat în aprilie 2002. Am cam încetat să pun conținut pe el de pe la finalul lui 2002 dar am găsit [o mențiune aici pe blog](https://www.rusiczki.net/2003/04/14/what-a-weird-day/) cum că aș fi lucrat la versiunea a doua a site-ului. Un alt lucru de care uitasem complet, mai ales că respectiva versiune 2 nu apucat să vadă lumina zil… web-ului niciodată. Chiar dacă domeniul a expirat am avut în continuare acces la fișiere și baza de date, le-am făcut backup, apoi [le-am importat](https://www.rusiczki.net/2003/08/16/importing-done/) și astfel existat o continuitate. Cred că singurele articole de blog pe care le-am pierdut au fost cele pe care le postasem pe b2. Ca să întăresc leit motivul acestui paragraf, și despre acestea aș fi uitat dacă nu le [menționam](https://www.rusiczki.net/2003/09/21/restarting-again/) la vremea aceea.

Vorbind de istoria blogului, [am mai scris în 2018](https://www.rusiczki.net/2018/01/13/imagini-aeriene-de-final-de-an/) despre cum s-a modificat workflow-ul postării pe blog la scurt timp după ce am trecut pe Jekyll și acum voi exemplifica din nou cu o poză:

![Redactând pe iPad](https://content.rusiczki.net/2025/10/workflow-2025-1000x750.jpg)

Cam așa am redactat ieri ciorna acestui articol, stând la biroul din camera Annei, printre căluții ei mult iubiți, folosind iPad Air-ul meu M2 de 13" și o tastatură Logitech MX Keys Mac. Am scris în [Joplin](https://joplinapp.org/), aplicație care se sincronizează cu un server, și apoi am continuat și finisat azi pe laptop în [Typora](https://typora.io/). Se mai observă că am nevoie de ochelari pentru a interacționa cu lucruri de aproape.

PS. Am adăugat niște funcționalitate care să înlesnească navigarea, și anume: pe pagina unui articol, sub titlu acestuia, luna, ziua și anul din dată au devenit link-uri *aproape invizibile* care duc la respectivele pagini de arhivă.