Am menționat în articolul anterior cercul de informatică.

Nu mai știu când s-a reluat (probabil anul următor după acea ocazie solitară), cert e că am continuat să umblu și după ce am avut calculator acasă. Și am umblat nu neapărat pentru jocuri (căci cam aia făceam acolo) ci mai mult pentru socializare. Oricum bine am făcut, căci la un moment dat m-a contactat profesoara de acolo că i-a fost încredințat să aleagă pe cine duce din Maramureș în tabăra națională de informatică din acel an. Și pe lângă 3 băieți din Baia Mare (clasele V, VI și VII) m-a ales pe mine ca reprezentant al clasei a VIII-a.

Când a trebuit să mă hotărăsc dacă să mă duc sau nu în această tabără (în vacanța de primăvara a lui 1994) a fost prima oară când mi-am zis "wow, atât de grele sunt deciziile de adult?" fiindcă a trebuit să aleg între tabără sau orele de pregătire suplimentară la matematică din vacanță. Practic părinții mi-au dat mână liberă să aleg. Privind în retrospectivă pot să spun că am luat decizia corectă, că în mare parte această tabără m-a pus pe calea carierei pe care o am acum. Am și o mulțime de amintiri de acolo: cum îmi spălam ciorapii cu săpun Protex (mai precis îmi amintesc mirosul acestui săpun), sala de jocuri unde mergeam seară de seară și ceva joc arcade cu un soldat care a fost terminat de cineva fix în seara în care eu nu m-am dus, laboratorul cu PC-uri încropit în sala de conferințe al unui hotel (PC-uri pe care singurul joc disponibil era gorilla.bas) și excursia pe munte unde spre deosebire de toți eu nu mă afundam în zăpadă - că deh, eu eram băiatu' dintr-un orășel aproape de munte. Cred că acolo am văzut pentru prima oară revista Hobbit. Și mai știu că am rămas șocat când l-am auzit pe unul povestind că a dormit în parc după un concert Phoenix (eram totuși un băiat de clasa a opta dintr-un oraș mic).

* prietenia stabilită aici, m-am tot dus la om că și-a luat PC în 95, disperându-i părinții

Tatăl colegului de clasă cu Electronica CIP menționat în articolul anterior era director la liceul din Baia Sprie și cumva am nimerit și eu prin laboratorul de informatică de acolo și m-am minunat de PC-uri. Era un singur 386 pe lângă mai multe 286-uri - știu că doar pe 386 mergea jocul Comanche - grafica mi se părea absolut fantastică. Îmi amintesc că ieșeam seara acasă în curte la colțul garajului și mă uitam cu jind la geamurile luminate ale laboratorului de informatică de la liceu...

Am avut o vreme acces la PC la mina Baia Sprie unde lucra tatăl meu, într-o primă instanță chemat chiar de contabilul șef care a fost fascinat de interesul meu pentru calculatoare - atunci m-am blocat în Norton Commander neștiind cum să trec dintr-un panou în celălalt (cu toate ca îmi amintesc că am apăsat toate tastele, se pare că nu am dat de tasta Tab). Apoi după tabăra dintr-a 8-a, mai precis în vacanța dintre terminarea școlii generale și liceu, a urmat capitolul 2, umblatul la biroul topografilor, dat afară de ceva director din pură răutate, revenit cu tupeu, reușit să repar ceva bubă software la care mi-au zis băieții ceva de genul: "acuma de ce nu a aici directorul să te vadă?" și eu era să pușc de mândrie. Îmi mai amintesc că am jucat acolo Goblins (ăsta și în primul birou, la contabile), Dune și ce mai primeam de la băieții de la liceu sau de la Ghiță, [copiam texte Roxette din Ecran Magazin să le tipăresc](https://www.rusiczki.net/2019/12/11/roxette/), mă familiarizam cu Quattro Pro, varianta de DOS. În biroul topografilor era aproape întotdeauna fum gros de țigară și discutau de episodul de dinainte cu o seară din [Maddie și David](https://en.wikipedia.org/wiki/Moonlighting_(TV_series)). Cred că l-am văzut ulterior pe unul dintre domnii care lucrau acolo, venise cu cineva pe la Internet Cafe-ul la care lucram - asta a fost cu vreo 5 sau 6 ani după vizitele mele pe la mină, pe atunci mi se părea o eternitate, acum în viața de adult știu că 5 ani trec într-o clipită. Nu mai știu exact cu ce frecvență mergeam pe la mină dar îmi amintesc perfect drumul pe care îl parcurgeam, scurtătura prin pădure - scurtătură care pe anumite porțiuni nu a mai fost circulată (că mina s-a închis pe la începutul anilor 2000) și nu cred că se mai poate merge.

În liceu a fost în mare parte agonie, am mers acasă pe la prieteni și stat pe capul lor, am cerșit intrare în laboratoare, am mers cu un prieten la biroul mamei lui la Universitatea de Nord... Practic oriunde exista acces la PC, Janos incerca să se înfigă. A fost interesant laboratorul de la liceu, pe Novell Netware, erau niște calculatoare 286, dar nu aveau propriul hard disk, ci bootau de pe un hard disc central aflat pe serverul din sala profesorilor de informatică. Cât m-am mai cerșit în acea sală, știu că șefa catedrei de info mă evacua invariabil de acolo dacă mă prindea. Tot acolo am încercat să editez revista școlii în Corel Draw dar am ratat lansarea cu o zi. Îmi cumpărasem o carte despre Corel Draw și am învățat programul la rece, adică citind acasă din carte fără să exersez imediat ceea ce citesc pe un calculator. Gândind în retrospectivă nu știu cât ar fi fost de bine dacă prin ceva minune primeam PC în timpul liceului, oricum am avut probleme destul de mari cu concentrarea la învățat, în sensul că am rămas corigent la matematică cu media 3 pe un trimestru... Dacă mai apărea propriul PC era probabil și mai grav.

Ziceam în articolul anterior că pe vremuri am prins la TVR emisiunea cu mustăciosul, care am aflat de pe mailing list-ul Romanian Home Computer că s-ar putea să se fi numit "Teleșcoala". În timpul liceului, prin antena satelit am urmărit [The Site](https://en.wikipedia.org/wiki/The_Site) și [The Computer Chronicles](https://en.wikipedia.org/wiki/Computer_Chronicles) (un deliciu de urmărit acum [pe YouTube](https://www.youtube.com/channel/UCkJ6eQKpHZgsZBla4JgKj3A)).

Cartea cu Forth în maghiară cumpărată de la sediul local UDMR de unde îmi cumpăram și revistele imediat după revoluție.

* Într-unul din ziarele ungurești pe care mi le-am tot cumpărat - de la magazinul Compact, care mai există, numit Heti CHIP (CHIP săptămânal) am ochit o pagină de publicitate cu o poză cu un PC mare și frumos și o adresă de Hong Kong către care m-am pus eu să scriu o scrisoare de cerșit calculator. Știu că am tot scris și redactat la ea (pe hârtie), și chiar îmi amintesc că în perioada aia țineam și jurnal și mi-am notat în jurnal la un moment dat că azi am mai îmbunătățit azi scrisoarea de cerșit. 🙂 Nu îmi vine să cred, dar într-o sesiune de redactare a acestui articol în 2020 chiar mi-am amintit de numele revistei, am căutat-o, am găsit câteva numere scanate pe un [site unguresc](https://retroujsag.com/), am descărcat la plesneală un PDF cu un număr din '93 și am derulat instinctiv pe ultima pagina, unde știam că era reclama - și chiar acolo a fost. 😀
* dinainte să am PC mi-am tot cumpărat reviste în maghiară Computer Panorama, CHIP, PC-X câteodată din ultimii bani pe care-i aveam. CHIP-ul românesc nu mi-l cumpăram că și-l cumpăra prietenul la care mergeam adesea, și primeam cumva un "digest" cu ce se merită citit și mai lecturam la el, sau împrumutam câte o revistă.
* cartea albă cu cheat-uri de jocuri răsfoită până s-a dezintegrat
