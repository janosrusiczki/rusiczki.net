Continui cu amintirile mele despre calculatoare fiind vorba în rândurile de mai jos de perioada liceului când nu am avut calculatorul propriu și am fost cumva între două calculatoare: CIP-ul despre care a fost vorba [în articolul anterior](https://www.rusiczki.net/2021/07/08/cronici-calculatoricesti-cip/) și care s-a stricat cândva pe la începutul clasei a opta și PC-ul pe care l-am primit în primul semestru al primului an de facultate. De aici subtitlul "inspirat" al acestui articol.

Menționasem că primul contact cu un calculator compatibil ZX Spectrum l-am avut la acea ocazie solitară de cerc de informatică. Ce nu am zis în articolul anterior este că s-a reluat (probabil anul următor) și că am continuat să-l frecventez și după ce am avut calculator acasă. Și am umblat nu neapărat pentru jocuri, căci cam aia se făcea acolo, ci mai mult pentru socializare. Oricum, bine am făcut, pentru că la un moment dat m-a contactat profesoara de acolo că i-a fost încredințat să aleagă pe cine duce din Maramureș în tabăra națională de informatică din acel an. Și pe lângă 3 băieți din Baia Mare (clasele V, VI și VII) m-a ales pe mine ca reprezentant al clasei a VIII-a.

Când a trebuit să mă hotărăsc dacă să mă duc sau nu în această tabără (în vacanța de primăvara a lui 1994) a fost prima oară când mi-am zis "wow, atât de grele sunt deciziile de adult?" (aveam 15 ani) fiindcă a trebuit să aleg între tabără sau orele de pregătire suplimentară la matematică din vacanță - eram înainte de admiterea la liceu. Părinții mi-au dat mână liberă să aleg. Privind în retrospectivă pot să spun că am luat decizia corectă, pentru că în mare parte această tabără m-a pus pe calea carierei pe care o am în acest moment. Am și o mulțime de amintiri de acolo: cum îmi spălam ciorapii cu săpun Protex (mai precis [îmi amintesc mirosul acestui săpun](https://www.rusiczki.net/2014/08/22/alti-10-ani/)), sala de jocuri unde mergeam seară de seară și unde atracția principală un joc arcade cu un soldat care a fost terminat de cineva fix în seara în care eu nu m-am dus, laboratorul cu PC-uri încropit în sala de conferințe al unui hotel (PC-uri pe care singurul joc disponibil era gorilla.bas) și excursia pe munte unde spre deosebire de restul eu nu mă afundam în zăpadă - că deh, eram băiatu' dintr-un orășel de munte(-ish). Tot în această tabară am văzut pentru prima oară revista Hobbit pe care după mulți ani am descărcat-o în totalitate de pe torrent - e mult zis am văzut-o, o răsfoia cineva fiind înconjurat de mulți curioși. Și mai știu că am rămas șocat când l-am auzit pe unul povestind că a dormit în parc după un concert Phoenix (eram totuși un băiat de clasa a opta dintr-un oraș mic).

Am stabilit aici o prietenie cu unul dintre băieții din Baia Mare (Ghiță), am ținut legătura cu el și după ce i-au cumpărat părinții PC în '95 l-am tot vizitat ca musafir nepoftit, disperând părinții pentru că aveam prostul obicei de a uita de noțiunea timpului când vedeam calculator. Când spun că disperam părinții mă refer atât la ai lui pentru că le stăteam pe cap cât și la ai mei care nu știau pe unde întârziu și le era rușine să sune după mine... Dar așa cum ziceam mai sus tabăra și acest om au fost definitorii pentru mine, pentru că nu doar ne jucam la el pe PC ci și exploram diferite programe (utilitare, antiviruși). Un moment foarte interesant a fost când a primit placă de sunet, după aia am dus casetofonul meu pe la el de câteva ori să înregistrăm muzici din jocuri (Red Alert, Command and Conquer) și .xm-uri din PC-X.

Tatăl colegului de clasă (Flaviu) cu Electronica CIP menționat în articolul anterior era director la liceul din Baia Sprie și cumva am nimerit și eu prin laboratorul de informatică de acolo și m-am minunat de PC-uri. Era un singur 386 alături de mai multe 286-uri - știu că doar pe 386 mergea jocul Comanche - grafica mi se părea absolut fantastică. Îmi amintesc că ieșeam seara acasă în curte la colțul garajului și mă uitam cu jind la geamurile luminate ale laboratorului de informatică de la liceu și îmi doream foarte mult să fiu acolo... Tot Flaviu mi-a explicat cum să folosesc comanda arj să extrag un joc - moment în care mi-am dat seama că nu e chiar așa de imposibil de grea linia de comandă.

Am avut o vreme acces la PC la mina Baia Sprie unde lucra tatăl meu, într-o primă instanță chemat chiar de contabilul șef care a fost fascinat de interesul meu pentru calculatoare - iarăși am o amintire foarte precisă că atunci m-am blocat în Norton Commander neștiind cum să trec dintr-un panou în celălalt (cu toate ca îmi amintesc că am apăsat toate tastele, se pare că nu am dat de tasta Tab). Apoi după tabăra dintr-a VIII-a, în vacanța dintre terminarea școlii generale și liceu, a urmat capitolul 2, umblatul la biroul topografilor, dat afară de ceva director din pură răutate, dar am revenit cu tupeu după scurtă vreme și am reușit să repar ceva bubă software la care mi-au zis băieții ceva de genul: "acuma de ce nu a aici directorul să te vadă?" iar eu era să pușc de mândrie. Îmi mai amintesc că am jucat acolo Goblins (ăsta și în primul birou, la contabile), Dune și ce mai primeam de la băieții de la liceu sau de la Ghiță, [copiam texte Roxette din Ecran Magazin să le tipăresc](https://www.rusiczki.net/2019/12/11/roxette/), mă familiarizam cu Quattro Pro, varianta de DOS. În biroul topografilor era aproape întotdeauna fum gros de țigară și discutau de episodul de dinainte cu o seară din [Maddie și David](https://en.wikipedia.org/wiki/Moonlighting_(TV_series)). Cred că l-am văzut ulterior pe unul dintre domnii care lucrau acolo, venise cu cineva pe la Internet Cafe-ul unde lucram în 1999 - 2000 - asta a fost cu vreo 5 sau 6 ani după vizitele mele pe la mină, pe atunci mi se părea o eternitate, acum în viața de adult știu că 5 ani trec într-o clipită. Nu mai știu exact cu ce frecvență mergeam pe la mină dar îmi amintesc perfect drumul pe care îl parcurgeam, scurtătura prin pădure - scurtătură care pe anumite porțiuni nu a mai fost circulată (că mina s-a închis pe la începutul anilor 2000) și nu cred că se mai poate merge. Dacă urcam prin pădure, pe la ora 2 coboram cu autobusul cu personal - câteodată voiam să cobor în Baia Mare, și cea mai stranie amintire este că zăpăcit fiind am urcat odată în autobusul care ducea deținuții care lucrau în mină la penitenciar. Mi s-a părut mie ciudat că e nenea polițistul în autobus... Apoi m-a lăsat la intrare în Baia Mare, de unde a fost o întreagă aventură să ajung la prietenul Ghiță.

Nu am intrat la informatică deși am încercat - am fost foarte aproape. Într-a noua am încercat parcă să mă duc la olimpiada de informatică dar mi s-a spus că e doar pentru ăia de profil sau că n-am nicio șansă pentru că e alta programa la clasele de profil față de cât făceam noi la matematică - fizică.

În liceu a fost în mare parte agonie, după cum ziceam am mers acasă pe la prieteni și colegi de clasă și am stat pe capul lor, am cerșit intrare în laboratoare, am mers cu un prieten la biroul mamei lui la Universitatea de Nord... Practic oriunde exista acces la PC, Janos incerca să se înfigă. A fost interesant laboratorul de la liceu, pe Novell Netware, erau niște calculatoare 286 dar nu aveau propriul lor hard disk, ci bootau si lucrau de pe un hard disc central aflat pe serverul din sala profesorilor de informatică. Cât m-am mai cerșit în acea sală, iar șefa catedrei de info mă evacua invariabil de acolo dacă mă prindea. Tot acolo am încercat să editez revista școlii în Corel Draw dar am ratat lansarea cu o zi. Îmi cumpărasem o carte despre Corel Draw și am învățat programul la rece, adică citind acasă din carte fără să exersez imediat ceea ce citesc pe un calculator. Gândind în retrospectivă nu știu cât ar fi fost de bine dacă prin ceva minune primeam PC în timpul liceului, oricum am avut probleme destul de mari cu concentrarea la învățat, în sensul că am rămas corigent la matematică cu media 3 pe un trimestru... Dacă mai apărea propriul PC era probabil și mai grav. În timpul redactării articolului am povestit cu unul dintre băieții olimpici din Baia Sprie cu care eram prieten și am aflat cum au scris ei un ecran de login fake din care au aflat parola profesorilor. Ah și mai știu că rarisim de tot am văzut că "privilegiații" prieteni ai profesorilor și / sau olimpicii mai dădeau sesiuni de DOOM în rețea în laborator.

Ziceam în articolul anterior că pe vremuri am prins la TVR emisiunea cu mustăciosul, care am aflat de pe mailing list-ul [Romanian Home Computer](https://groups.google.com/g/romanianhomecomputer/) că s-ar putea să se fi numit "Teleșcoala". În timpul liceului, prin antena satelit proaspăt cumpărată am urmărit [The Site](https://en.wikipedia.org/wiki/The_Site) și [The Computer Chronicles](https://en.wikipedia.org/wiki/Computer_Chronicles) pe NBC (un deliciu de urmărit acum [pe YouTube](https://www.youtube.com/channel/UCkJ6eQKpHZgsZBla4JgKj3A)). Din The Site a pornit Leo Laporte care a fost apoi la emisiunea Screen Savers la Tech TV din ale cărui episoade am mai descărcat imediat după ce am ajuns la bloc la conexiune internet permanentă și a cărui podcast (TWiT) îl mai ascult și acum din când în când.

Cartea cu Forth în maghiară cumpărată de la sediul local UDMR de unde îmi cumpăram și revistele imediat după revoluție. Am învățat și Forth la rece, citind din carte și încercând să memorez. A fost un efort cam degeaba. Însă am făcut rost de interpretor Forth pentru Spectrum și am fost tare fericit. Ulterior am fost și mai fericit că m-am putut scăpa de carte la anticariat cu toate că era depășită moral binișor încă de când mi-am luat-o. Tot atunci am vândut și cartea cu Corel Draw menționată mai sus.

Încă dinainte să am PC mi-am tot cumpărat reviste: Computer Panorama (venea cu discuri de 5.25" pe care le-am dus și le-am explorat la mină și le mai am și acuma), ulterior CHIP-ul unguresc apoi PC-X câteodată din ultimii bani pe care-i aveam. CHIP-ul românesc nu mi-l cumpăram că și-l cumpăra prietenul la care mergeam adesea și primeam cumva un rezumat cu ce se merită citit și mai lecturam la el sau împrumutam câte o revistă.

Într-unul din ziarele ungurești pe care mi le-am tot cumpărat de la magazinul Compact din Baia Mare (magazinul mai există și azi), numit Heti CHIP (CHIP săptămânal) am ochit o pagină de publicitate cu o poză cu un PC mare și frumos și o adresă de Hong Kong către care m-am pus eu să scriu o scrisoare de cerșit calculator. Știu că am tot scris și redactat la ea (pe hârtie), și chiar îmi amintesc că în perioada aia țineam și jurnal și mi-am notat în jurnal la un moment dat că azi am mai îmbunătățit azi scrisoarea de cerșit. 🙂 Nu îmi vine să cred, dar într-o sesiune de redactare a acestui articol în 2020 chiar mi-am amintit de numele revistei, am căutat-o, am găsit câteva numere scanate pe un [site unguresc](https://retroujsag.com/), am descărcat la plesneală un PDF cu un număr din '93 și am derulat instinctiv pe ultima pagina, unde știam că era reclama - și chiar acolo a fost. 😀

La facultate am încercat la în Cluj-Napoca la Universitatea Tehnică dar nu am intrat, cu aceași notă aș fi intrat la Babeș Bolyai. Am intrat însă la Baia Mare și încă cu bursă.

* cartea albă cu cheat-uri de jocuri răsfoită până s-a dezintegrat

* Nu am fost un mare gamer (poate pentru articolul următor?)
