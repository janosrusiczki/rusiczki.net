Sunt în plin proces de documentare a părții numărul trei din seria de articole despre calculatoarele mele (cu toate că în momentul scrierii acestui articol, nu a apărut pe blog nici partea a 2-a). Atenție spoiler! În a treia parte va fi vorba despre PC-urile mele și încerc să adun câte informații pot despre această perioadă. Totodată fac curat în casa din Baia Sprie, respectiv în fosta (și actuala) mea cameră, unde, până anul trecut, timpul înghețase din 2004 când m-am mutat de acolo. Nu s-a atins nimeni de tona de CD-uri pe care le-am lăsat - eventual eu - și doar de alea cu MP3-uri.

M-am gândit că acuma că am inscriptor de BluRay chiar dacă doresc să păstrez datele pot reduce foarte mult numărul de discuri având în vedere că pe un disc BluRay de 50 de giga încap mai mult de 70 de CD-uri. Mai multă lume mi-a spus: "dar nu ai vrea să se zgârie acest disc"... E OK, le pun și în cloud și oricum în general nu sunt informații super valoroase. Alea valoroase le-am identificat și le-am pus bine în mai multe locuri...

O surpriză a fost descoperirea unui set de CD-uri pe care le intitulasem _raw_cd_1 ... 6 (nu am găsit al 5-lea). Inspectându-le am realizat că e vorba de CD-urile scrise când am aflat că e gata pe bune cu firma din 2001 adică primă firmă la care am lucrat. Asta după ce am presupus noi că e gata, că patronul francez a lipsit mult, știu că la atacurile din 11 septembrie nu era prin zonă și după data fișierelor se pare că discurile le-am inscripționat cândva prin decembrie. Având drum prin Baia Mare în acea zi am cumpărat câteva CD-uri și m-am dus și am scris tot ce aveam pe hard discul calculatorului meu de la lucru. Bine am făcut, că următoarea dată când m-am dus era deja mutată mobila și calculatoarele strânse... Zic că a fost surpriză acest set de CD-uri fiindcă, cu toate că după găsirea lor mi-am dat seama că am o foarte vagă amintire despre cum le-am scris, uitasem complet de existența lor și au stat acolo în dulap în jur de 20 de ani. Iar denumirea vine de la faptul că în acele vremuri inscripționarea unui CD era un adevărat ritual, organizam frumos ce aveam de scris în directoare și subdirectoare - pe când astea au fost scrise oarecum la repezeală la modul brut (raw).

Pe unul dintre aceste CD-uri am găsit un fișier _my_webwebstudio_mailbox.rar_ (culmea, în ceea ce părea a fi arhiva directorului d:\temp) și mi-am dat seama că este vorba despre arhiva mailurilor mele primite și trimise cât am lucrat în acel an acolo (firma s-a numit WebWebStudio). Pe un alt disc, nu din seria asta, dar tot pe CD-urile mele cu arhive am găsit și _my-internetcafe-mailbox-rip.rar_ - astea fiind mailbox-urile mele de la Internet Cafe-ul unde am lucrat fix înainte. Cu toate că dorința inițială de a identifica configurațiile primelor 2 calculatoare ale mele - despre care aș fi putut găsi indicii printre aceste mail-uri - a fost satisfăcută într-un alt mod, după niște plănuit m-am pus într-o seară și am instalat Windows XP în VirtualBox iar apoi am instalat The Bat! (kitul găsit tot pe unul dintre CD-urile cu arhive cu crack inclus). Practic găsirea acestui kit a fost ultima piesă de puzzle lipsă, altfel degeaba aveam mailboxurile dacă nu aveam softul cu care să le citesc - și era mai greu să găsesc de descărcat o versiune de acum două decenii.

Restabilind directorul de mailuri și pornind clientul de mail, am demarat practic DeLorean-ul... A fost o experiență sureală să găsesc mailuri necitite cu diferite newslettere și să le citesc acuma, după 20 de ani. De asemenea am fost foarte mirat să văd cu câți oameni schimbam mailuri. Pe lângă IRC-ul cel de toate zilele.

Pentru cei pe care îi deranjează directorul crack, am să menționez că unul dintre primele softuri pe care le-am cumpărat (în viața mea), pare-mi-se imediat cum am ajuns să lucru de acasă în primăvara lui 2002, a fost [The Bat!](https://www.ritlabs.com/en/products/thebat/) Sau un joc de puzzle. Nu mai știu care sau în ce ordine. The Bat! era un client grozav de email, fără problemele de securitate ale Outlook-ului, l-am dat uitării cred că abia prin vara lui 2004 când am făcut rost de contul de Gmail.

Șurubelnița galbenă! și webcam-ul Philips.

CD-urile și tonele de DVD-uri cu filme se vor duce direct în gunoi.

s-au păstrat foarte bine
