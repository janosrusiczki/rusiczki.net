Sunt în plin proces de documentare a părții 3 a seriei de articole despre calculatoarele mele (cu toate că în momentul scrierii acestui articol, nu a apărut pe blog nici partea a 2-a). În a treia parte va fi vorba de PC-uri și încerc să adun câte informații pot despre această perioadă. Totodată fac curat în casa din Baia Sprie, respectiv în fosta (și actuala) mea cameră, unde, până anul trecut, timpul înghețase din 2004 când m-am mutat de acolo. Nu s-a atins nimeni de tona de CD-uri pe care le-am lăsat - eventual eu - dar doar de alea cu MP3-uri.

M-am gândit că acuma că am inscriptor de BluRay chiar dacă doresc să păstrez datele pot reduce foarte mult numărul de CD-uri având în vedere că pe un disc BluRay încap mai mult de 70 de CD-uri. Dar nu ai vrea să se zgârie... E OK, le pun și în cloud și oricum nu sunt informații super valoroase, alea valoroase le-am identificat și le-am pus bine în mai multe locuri.

O surpriză a fost un set de CD-uri pe care scrisesem cu marker _raw_cd_1 ... _raw_cd_6 (nu am găsit al 5-lea). Am realizat că e vorba de CD-urile scrise la repezeală când am aflat că e gata pe bune cu firma din 2001 (după ce patronii au lipsit mult, știu că la atacurile din 11 septembrie nu au fost prin zonă) având drum prin Baia Mare am cumpărat câteva CD-uri și m-am dus și am scris tot ce aveam pe hard discul calculatorului meu. Bine am făcut, că a doua zi m-am dus și erau strânse calculatoarele și mutată mobila...

Șurubelnița galbenă! și webcam-ul Philips.

Am găsit un fișier my_webwebstudio_mailbox.rar (culmea, în ceea ce părea fi arhiva directorului d:\temp), apoi arhivând restul cd-urilor am găsit și un my-internetcafe-mailbox-rip.rar. Cu toate că dorința inițială de a identifica configurațiile primelor 2 calculatoare ale mele a fost satisfăcută într-un alt mod, după niște plănuit, m-am pus într-o seară și am instalat Windows XP în care am instalat The Bat! (kitul găsit pe unul dintre CD-urile cu arhive cu tot cu crack).

Cred că primele softuri cumpărate au fost The Bat! și un joc de puzzle. Nu mai știu în ce ordine.

CD-urile și DVD-urile cu filme se vor duce direct spre gunoi.
