Similar situației cu telefoanele deștepte mult timp am considerat că nu am nevoie de așa ceva. Încă de prin 2013 aveam un coleg de serviciu care și-a construit propria imprimantă și s-a oferit să-mi tipărească dacă am nevoie de ceva. Am și profitat de ofertă și i-am cerut să-mi tipărească ceva piciorușe pe care să aterizeze drona pe care mi-am construit-o în acel an. Au ieșit destul de casante, la o aterizare mai zdravănă s-a și rupt unul dintre ele, le-am demontat de pe dronă și am tras concluzia că nu se prea merită să-mi iau imprimantă 3D că nu produce piese de calitate.

Doar că au evoluat între timp, și în 2021 la puțin timp după moartea mamei mele mi-am luat o Creality Ender 3 v2. Am precizat că după moartea mamei pentru că sincer să fiu nu îmi amintesc exact motivația - eram o perioadă mai zăpăcită. Cam în același timp mă apucasem și de smart home și posibil să-mi fi dorit din cauza asta, tot vedeam proiecțele care includeau și carcase tipărite. Imediat ce am luat-o am și tipărit grămezi de carcase, cutii și lădițe de tot felul.

Am luat upgrade de nivelare automată de pat BLTouch. A zăcut multă vreme imprimanta iar când am avut nevoie și am repornit-o mi-am dat seama că din cauză că aveam un firmware oarecum bușit.

Relativ recent voiam să avansez cu stația meteo home made și nu a vrut să tipărească bine. Apoi am trecut la PETG. Mi-a ieșit aproximativ primul print. Apoi a doua zi următorul print cu aceleași setări nu mi-a prea ieșit. Am tot văzut eu legendarele Prusa care cică "just work". M-am enervat și fiind în concediul între Crăciun și Anul Nou, am luat o decizie într-o seară și am pus comandă.

- am fost foarte bun la desen tehnic - îmi amintesc de o fază din facultate cu un profesor mai alcoolist așa, făceam ceva electro cu el și ne-a dat o temă care presupunea și desenarea unui circuit. Eu găsisem tocmai în acea perioadă un soft de CAD shareware care avea un tutorial foarte fain făcut, l-am învățat și am profitat de ocazie să-l folosesc să desenez circuitul. Restul temei era text pe care l-am copiat de la un coleg, i-am aplicat ceva modificări minime și am inserat circuitul în el. Am primit tema corectată, scrisese cu roșu peste circuit: foarte frumoasă schemă, păcat că nu-ți aparține.
- cât ar fi de fascinat tata dacă ar vedea că fac un desen tehnic, îl extrudez, import, upload, pornesc imprimanta și în X ore am piesa, el care mi-a lăsat moștenire șabloane fără număr de îndoit tablă și alte nebunii
