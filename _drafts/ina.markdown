Ieri am adormit-o pe Ina. A fost de departe cea mai grea decizie pe care a trebuit s-o luăm în privința unui animal de companie.

Nu știm exact data nașterii dar când am primit-o (prima poză cu ea o am din 5 august 2006) ni s-a spus că avea aproximativ an. Povestea este că din adolescență am avut o cockeriță, Leila, care [a murit pe 26 iunie 2005](https://www.rusiczki.net/2005/06/27/leila/) la un an și ceva după ce [m-am mutat din casa părintească](https://www.rusiczki.net/2004/05/18/the-new-home/). Cred că mama dăduse sfoara în țară că vrea un câine nou, probabil specificând că vrea cocker, și prietena unei prietene ale ei i-a adus-o pe Ina. Aparent a fost a unei fetițe a căror părinți au divorțat și câinele ajunsese să stea pe scara blocului, până nu a intervenit doamna respectivă și i-a dus-o mamei mele. Dar, tatăl meu nu a fost de acord cu un nou câine care să stea prin casă, așa că am luat-o și am adus-o la Baia Mare la părinții Ioanei. Știu că doamna salvatoare era atât de îngrijorată pentru starea de bine a cățelei încât a venit în vizită, de fapt un soi de inspecție, să vadă condițiile în care o ținem. Totul a fost OK, s-a liniștit.

Am purtat-o pe toate potecile din jurul Băii Mari și Băii Sprii, atât pe jos cât și după bicicletă. A vizitat Creasta Cocoșului și Ignișul de mai multe ori, a făcut baie în toate lacurile din apropiere (Bodi, Albastru, barajul), a fost la Izvoare, la Runcu, a venit cu noi când am mers cu bicicleta pe Valea lui Dumitru și ca realizare majoră (atât pentru ea cât și pentru noi) a ajuns pe vârfurile Gărgălau și Ineu în două weekend-uri consecutive din 2012. Îmi amintesc că atunci când am mers pe Ineu am pornit dimineața devreme și am intrat în liniște în camera unde dormea ea, m-am uitat, era în culcușul ei, m-am întors cu spatele să-i iau zgarda de pe un raft și când m-am întors era deja lângă mine super entuziastă știind că zgarda însemna mers la plimbare.

S-a adaptat foarte bine la mersul cu mașina, stătea în fund pe bancheta din spate a Citroenului și în curbe își îndepărta picioarele din față să-și țină echilibrul.

În 2009 a avut ceva probleme și am purtat-o la veterinar dar după o operație a fost bine iar.

Mă gândeam câte s-au întâmplat pe parcursul celor 14 ani jumate cât ne-a fost alături.

În 2006 august când am primit-o eram încă angajat la SoftZone, o firmă mică (de apartament) din Baia Mare. De acolo am plecat să lucru de acasă circa un an, apoi prima tură de câteva luni la SoftVision, apoi dezvoltator de intranet la Inserv, iar acasă un an, Programming Pool și iar Softvision (actualmente Cognizant Softvision) deja de aproape 10 ani. În acest răstimp au apărut telefoanele deștepte, sunt deja la al 5-lea. Părinții mei erau încă relativ OK când am primit cățeaua, abia la început de 2009 s-a îmbolnavit mama, apoi tata în aprilie 2011 și apoi tata a și murit în toamna lui 2013. Abia la final de 2006 mi-am început cariera de șofer și știu că la început o purtam pe Ina pe autobus între Baia Sprie și Baia Mare.
