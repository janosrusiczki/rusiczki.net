Mi-am construit mobilă

Adică e evident că mi-am construit și până acuma mobilă cumpărată de la supermarketuri, Jysk, IKEA și chiar mi-am făcut și propria extensie de pat dar de data asta a fost altfel.

Ca și context, după ce am pierdut-o pe mama în februarie am moștenit casa părintească pe care vreau să o țin (sau mai precis să o aduc) pe linia de plutire. Și în măsura posibilităților lucru și îmbunătățesc ce pot și plătesc pentru ce nu pot.

Aveam avut acest colț în fosta mea cameră, adică camera în care mi-am trăit adolescența până pe la 25 de ani când mi-am luat zborul din casa părintească.



Acel dulăpior / comodă a fost mereu mobila destinată chestiilor "multimedia". Pe vremuri, când am stat la bloc am avut televizorul pe el (are și un blat rotativ pentru a ajuta la orientarea televizorului), apoi a găzduit miniturnul Electronica mulți ani până într-o zi din noiembrie 2003 când l-am împachetat și l-am pus altundeva. La un moment dat mama a simțit nevoia de mai mult spațiu de depozitare și am cumpărat acel raft negru, care față de poză avea un etaj în plus și era poziționat cumva mai în față, într-o poziție ciudată, obturând o parte din fereastră. Apoi de la o vreme am început să îmi iau scule hi-fi vintage și am repopulat încet raftul și pe dulăpior stătea pickup-ul. Doar că mi-am luat un CD changer care era mai adânc decât raftul și a trebuit să îl pun sub pickup.

Și cum m-am apucat eu să aranjez camera tocmai cu acel colț, montând centrala de alarmă care stâtea aruncată pe jos (în poză se vede doar patul de cablu care duce spre ea), mi-am dat seama că aș avea nevoie de ceva mai practic. Am măsurat chestiile hi-fi și am făcut un desen.



Apoi mi-am amintit că am învățat cât de cât programul de CAD Autodesk Fusion 360 cand mi-am luat imprimanta 3D și că aș putea să-mi folosesc cunoștințele să transfer planul de mobilă de pe schiță pe calculator. Gândit și făcut.



