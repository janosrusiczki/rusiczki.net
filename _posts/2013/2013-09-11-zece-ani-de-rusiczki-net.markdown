---
layout: post
title: Zece ani de rusiczki.net
date: 2013-09-11 09:30:00 +0200
categories:
- General
---
Acuma observ că aparent mi-am cumpărat domeniul la fix 2 ani după tragicul eveniment din State, adică pe 11 septembrie 2003... Mă rog, e mai plauzibil să cred că trăiam într-o perioadă aeriană pe atunci și nu prea eram conștient ce dată e. M-am hotărât să-mi cumpăr propriul domeniu după ce <a href="http://www.rusiczki.net/2003/02/19/ready-to-shop-til-i-drop/">am pus mâna</a> pe super cardul Taifun de la Bancpost și [după ce a expirat domeniul resurseweb.net](https://www.rusiczki.net/2003/09/21/restarting-again/) cumpărat de către altcineva pentru mine cu un an înainte, în ciuda rugăminților mele de prelungire.

Gândindu-mă în retrospectivă s-au întâmplat tare multe în ultimii 10 ani. În zona online, mai precis în a așa zisei blogosfere românești, au venit și s-au dus mulți, alții s-au mutat și iar alții s-au reinventat chiar de mai multe ori în timp ce eu am rămas în aproximativ același format la aceiași adresă... Asta cred că și fiindcă sunt un soi de mini <a href="http://en.wikipedia.org/wiki/Compulsive_hoarding">hoarder</a> și mi-e tare greu să renunț la lucruri. Cu atât mai greu mi-e să renunț la un domeniu care ține o grămadă de postări în care am investit atâta timp. Poate că unele postări nu mă mai reprezintă dar sunt oricum interesante de citit - sunt foarte multe amintiri conservate pe aici... În puternic contrast cu efemeritatea rețelelor sociale care sunt atât de la modă în ziua de azi.

Cu toate că începusem să bloghez înainte de a achiziționa acest domeniu, mutarea în casa virtuală proprie a fost un moment cheie și tind să consider că atunci m-am lansat cu adevărat în "carieră". La început cum nu aveam eu prea multe griji pe cap, nu existau rețele de socializare (hi5-ul a venit mai târziu și chiar după ce a venit nu m-a interesat foarte mult) și blogurile erau în perioada lor emergentă aveam multă motivație să scriu, mai ales că venea feedback din toate părțile, chiar și de unde nu mă așteptam. Dar totodată nu foarte multă lume avea Internet pe atunci și nu mulți erau interesați de bloguri așa că în afară de câteva posturi de interes general care aduc chiar și acum grosul vizitatorilor, scriam mai mult pentru prieteni și cercul de abonați ale căror bloguri le urmăream și eu. Și nu în ultimul rând scriam pentru mine, să am ce reciti mai târziu.

Apoi încet-încet viața mea s-a diversificat și nu prea am mai avut chef și nici timp să scriu așa că postările au devenit sporadice, lucru ce continuă până în ziua de astăzi. Câteodată mi se adună idei în cap ce nu pot fi exprimate într-un tweet sau un status de Facebook și atunci mai scriu câte un articol. Dar de multe ori nu-l termin așa că am zeci de draft-uri mai scurte sau mai lungi în zona de administrare care nu cred că vor vedea vreodată lumina homepage-ului...

Când au explodat blogurile în România eu eram deja destul de blazat și oricum "generația veche" sau "pionerii" a fost în mare parte ignorată și împinsă la o parte de noul val de bloggeri vedetă care erau prezentați de parcă inventaseră gaura din șvaițer. Ei, dar așa cum lor nu ne le-a păsat de mine, nici mie nu prea-mi pasă de ei. Cu mici excepții urmăresc în continuare aceiași oameni care-i urmăream prin 2005.

Cea mai observabilă schimbare pe parcursul acestor 10 ani a fost schimbarea de limbă <a href="http://www.rusiczki.net/2010/08/30/romana/">din engleză în română</a>. În culise însă <a href="http://www.rusiczki.net/2009/04/02/keeping-up-with-the-times/">am înlocuit motorul blogului</a> - moment în care s-a schimbat și aspectul vizual, am schimbat 5 servere (<a href="http://www.rusiczki.net/2003/09/21/restarting-again/">Total Choice</a> - <a href="http://www.rusiczki.net/2006/04/16/im-so-back/">Dreamhost</a> - Server Dedicat Nr 1 la The Planet - <a href="http://www.rusiczki.net/2008/09/26/back-with-a-new-stronger-iron/">Server Dedicat Nr. 2 la The Planet / Softlayer</a> - Server dedicat Nr. 3 la Hetzner), am instalat și dezinstalat o serie de plug-in-uri, am încercat embed-uri și probabil multe altele de care am uitat.

Nu pretind că articolul ăsta ar fi o retrospectivă, nici măcar una scurtă, fiindcă s-au întâmplat prea multe în 10 ani să mi le pot aminti - ca să nu mai zic cât ar dura să scriu despre ele. Mă consolez însă cu faptul că am consemnat ce era important la momentul potrivit. Am scris acest articol mai mult de dragul de a marca momentul. Și ridic o doză de bere pentru următorii 10 ani. :-)

Update: <a href="http://kitblog.com/2013/09/kitblog_turns_ten.html">Vine puternic din urmă</a> domnul Kit.
