---
layout: post
title: Cea mai populară poză de-a mea
categories:
- photos
- română
---
Multă vreme am crezut că cea mai populară poză de-a mea e <a href="http://www.rusiczki.net/2006/06/08/stairs-from-a-blue-lake/">cea cu Lacul Albastru</a>, însă aruncând o privire pe Flickr, am constatat că, de fapt, cea mai vizualizată este fotografia cu <a href="https://www.flickr.com/photos/janos/4699390200/">drumeții pe Pietrosu</a> (4255 vs 1967). Instantaneul cu Lacul Albastru rămâne oricum, de departe, cea mai furată poză de-a mea. Dar chiar și adunate, vizualizările acestor fotografii par insignifiante față de câte a strâns, în doar jumătate de an, poza mea de pe Google Maps care ilustrează magazinul Dedeman din Baia Mare.

[![Screenshot Google Maps](https://content.rusiczki.net/2017/03/dedeman1-980x645.png)](https://content.rusiczki.net/2017/03/dedeman1.png)

Bun, dar câte vizualizări poate avea?

![Screenshot Google Maps](https://content.rusiczki.net/2017/03/dedeman2.png)

80.000 – Optzeci de mii! Urmează pe “podium”, cu aproape 50.000 de vizualizări, a doua cea mai populară poză de-a mea, care ilustrează magazinul Praktiker din Baia Mare. Partea bună e că îmi amintesc cum am făcut ambele poze. Adică nu sunt complet senil și am și două povestioare de scris pe blog!

La Dedeman, făcusem câteva poze prin magazin iar când am terminat cumpărăturile și am ajuns la mașină, aruncând o privire la telefon am observat că m-a întrebat Google dacă nu vreau să le folosesc să ilustrez magazinul. Fiind poze de detaliu, cu produse, mi-am zis că nu au relevanță, dar cum eram parcat într-o poziție faină, am ieșit din mașină și am tras o magistrală poză prin care am reușit să surprind magazinul destul de bine și totodată nu am prins nimic critic de privat cum ar fi oameni sau numere de înmatriculare. În plus, era o zi frumoasă cu lumină bună.

La Praktiker a fost altfel situația, m-am dus cu meșterul care ne făcea finisajele în jurul termopanelor nou montate, să cumpărăm glafuri (pervaze). Și cum Praktiker și-a redus considerabil personalul, a trebuit să așteptăm nu mai puțin de o oră după angajatul care se mișca în reluare, până ne-a debitat respectivele glafuri. Timp în care m-am plictisit și am tras poza.

Cam astea ar fi poveștile din spatele celor mai vizualizate fotografii de-ale mele. Bine ar fi să fac și bani din ele, dar na… Trebuie să mă mulțumesc cu faima.

**Update** 30 iunie 2017

![Screenshot Google Maps](https://content.rusiczki.net/2017/03/dedeman3.png)

**Update** 1 februarie 2018 - Dedeman: 188.257 / Praktiker: 94.998

**Update** 18 august 2020 - Dedeman: 1.379.668 (**WOW!**) / Brico Depot: 248.764

**Update** 13 iulie 2021 - Dedeman: 2.207.478 / Brico Depot: 256.529
