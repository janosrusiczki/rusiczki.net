---
layout: post
title: Capsula timpului muzicală
date: 2018-01-17 00:48:00 +0200
categories:
- Music
- Română
image: https://content.rusiczki.net/2018/01/ctm-01-organizator-de-casete-1000x667.jpg
description: Sau cum am descoperit o veritabilă comoară nostalgică în interiorul bătrânului meu suport de casete.
---
După atâția ani de MP3 și muzică digitală, anul trecut m-a prins și pe mine fascinația sculelor audio "vintage" și printre altele mi-am luat un casetofon deck Technics la un preț incredibil față de cât costa pe vremea adolescenței mele când un asemenea aparat aparținea de domeniul viselor.

Tot scotocind prin vechea mea cameră din Baia Sprie după casete mi-am găsit și organizatorul de casete murdar și foarte prăfuit că zăcea nefolosit de vreo 15 ani. Așa că l-am adus la Baia Mare să-l spăl în mașina de spălat vase...

![Organizatorul meu de casete](https://content.rusiczki.net/2018/01/ctm-01-organizator-de-casete-1000x667.jpg)

Spălătura s-a întâmplat, dar după câte se vede în poza de mai sus nu a avut tocmai efectul scontat și apoi o vreme rack-ul a așteptat pe hol să fie dus înapoi. Într-o dupămasă l-am găsit căzut pe jos cu piesa de legătură ruptă (în poză apare deja lipită).

![Organizatorul spart](https://content.rusiczki.net/2018/01/ctm-02-spart-1000x667.jpg)

Când să-l montez la loc am întrezărit ceva ce părea a fi o hârtie împăturită în spațiul gol din interior...

![Ce se vede?](https://content.rusiczki.net/2018/01/ctm-03-interior-1000x667.jpg)

Erau de fapt două hârtii împăturite.

![Conținut](https://content.rusiczki.net/2018/01/ctm-04-continut-1000x667.jpg)

După ce le-am despăturit mi-am dat seama că erau coperți pentru două casete cu selecții înregistrate de mine.

![Conținut](https://content.rusiczki.net/2018/01/ctm-05-coperta-1000x667.jpg)

Menționez aici că grafica de pe această copertă a fost rezultatul încercării mele de atunci de a desena ceva cu elemente abstracte similar cu ce văzusem pe casetele poloneze semi-pirat de atunci.

Vara lui 1994 a însemnat pentru mine vacanța dintre școala generală și liceu, respectiv pregătirea pentru admitere. Fiind un procrastinator profesionist de la o vârstă fragedă, am așa o vagă presupunere că am înregistrat casetele și am desenat coperțile în perioada când trebuia de fapt să învăț pentru admitere.

Deduc din lista de piese că eram fascinat de euro dance, probabil de la finalul clasei a VIII-a (sau a opta, să nu par academician) când, clasa noastră ca să fie mai cu moț a organizat nu mai puțin de trei(!) serate de adio. Serate la care acesta a fost genul de muzică dominant.

Îmi mai amintesc că nu prea îmi permiteam să-mi cumpăr casetele cu selecții poloneze, dar aveam o colegă care își lua săptămânal ce mai apărea nou la băieții care veneau la taraba de la piață. Eu probabil împrumutasem de la cineva câteva casete și mi-am ales de pe ele ce-mi placea.

Aceasta a fost epoca când informațiile muzicale mi le luam din Ecran Magazin (o variantă autohtonă mai ieftină pentru revistele Bravo și Popcorn) și de la emisiunea de dedicații muzicale prezentată de Delia și DJ Zsolt care rula în fiecare seară la Cinemar Baia Mare.

Dar să vedem ce muzică era pe aceste casete? Pe verso-ul coperții artistice prezentate mai sus (pe care am menționat și că e volumul 1) găsim prima listă de piese:

![Prima listă de piese](https://content.rusiczki.net/2018/01/ctm-06-lista-piese-1-1000x667.jpg)

*Side A*

1. [Capella - U Got 2 Let The Music](https://www.youtube.com/watch?v=WXvB3w3hu6Y) // Euro dance cum scrie la carte.
2. [Billy Joel - The River Of Dreams](https://www.youtube.com/watch?v=hSq4B_zHqPM) // Îmi amintesc că stăteam pe gânduri dacă s-o înregistrez sau nu că nu prea îmi plăcea. Cu urechile de acum consider că e una dintre cele mai OK muzici listate aici.
3. [Loft - Hold On](https://www.youtube.com/watch?v=sv0HoBkmEUw) // Ca și Capella mai sus, o piesă euro dance destul de cunoscută.
4. [2 Unlimited - Faces](https://www.youtube.com/watch?v=HgIXNOEv_40) // A trebuit s-o reascult să-mi amintesc ceva de ea. Ce versuri descriptive.
5. [Madonna - Rain](https://www.youtube.com/watch?v=15kWlTrpt5k) // Vai, cât de mult mi-a plăcut asta. Am ascultat-o de jde ori și știu că odată am dat volumul atât de tare încât mi s-a încălzit amplificatorul Electronica 3220 de mirosea. Chiar și acum zic că e OK.
6. [DJ Bobo - Take Control](https://www.youtube.com/watch?v=TKdWTr_Iv0w) // Tot o piesă clasică euro dance, doar că nu prea îmi plăcea DJ Bobo. Și atunci de ce am înregistrat-o?

*Side B*

1. [Salt N' Pepa - Watta Man](https://www.youtube.com/watch?v=8-WFNbMohTQ) // De fapt "Whatta Man feat. En Vogue". Ce? Salt 'N' Pepa mai au și alte piese în afară de "[Push It?](https://www.youtube.com/watch?v=vCadcBR95oU)" Glumesc, de asta chiar îmi amintesc cu refren cu tot.
2. [Maxx - No More](https://www.youtube.com/watch?v=P0z8E-LBTcc) // Euro dance tot după rețeta care s-a dovedit atât de succes în acei ani. Îmi aminteam de refren.
3. [Intermission - Six Day](https://www.youtube.com/watch?v=Jg9P3Z7ZCcE) // De fapt "Six Days". Idem mai sus.
4. [Magic Affair - Omen III](https://www.youtube.com/watch?v=wgAKnsO6N-s) // "Do what you want but don't forget the omen." Din nou, am reușit să citez în mare refrenul chiar înainte să re-ascult.
5. [Take That - Babe](https://www.youtube.com/watch?v=MviFdVHltEM) // Wow, boybands. Nu știu de ce am înregistrat-o.
6. [Doop - Doop](https://www.youtube.com/watch?v=tvLDm8821jQ) // Asta mi-a plăcut cu toate că era super copilăroasă și mă amuza idea că dacă întorceai invers "doop" se citea la fel. Chiar mi-a influențat niște alegeri de pseudonime pe web.
7. [Ace Of Base - Don't Turn Around](https://www.youtube.com/watch?v=B_gs4gCyGKs) // Ace Of Base, marea revelație a acelor ani, îi prezentau ca următoarea ABBA...
8. [Freddie Mercury - Living On My Own](https://www.youtube.com/watch?v=o-urnGgFs4k) // Vai, ce i-au făcut lui săracu' Freddie? Știți voi, e melodia cu "vino lele", "viorele"...

Mai sunteți aici? OK, trecem la a doua listă:

![A doua listă de piese](https://content.rusiczki.net/2018/01/ctm-07-lista-piese-2-1000x667.jpg)

*Side A*

1. [Prince Ital Joe featuring Marky Mark - United](https://www.youtube.com/watch?v=uSpR4ml8j44) // Știu că am citit relativ recent pe Wikipedia că Prince Ital Joe a murit în 2001 și mai știu că m-am amuzat copios când am citit un comentariu pe YouTube la această piesă sau alta cu Marky Mark (cunoscut în ziua de azi ca actorul Mark Wahlberg) care zicea ceva de genul: "this was back when Mark Wahlberg was a real ni\*\*a".
2. [CO.RO. - There's Something Going On (Mix)](https://www.youtube.com/watch?v=gbFqJ5zD9VA) // Aveam o fascinație cu CO.RO că înainte cu vreun an tot stând la pândă să înregistrez piese de la radio am prins o parte din "[Because The Night](https://www.youtube.com/watch?v=nagp_XxYYJc)" și mi s-a părut extraordinară.
3. [Haddaway - Life (Mix)](https://www.youtube.com/watch?v=xyaGQPjXGyE) // Nu prea mai știu nimic despre piesă doar că e o altă piesă de-a lui Haddaway, căntărețul cu "[What Is Love](https://www.youtube.com/watch?v=HEXWRTEbj1I)" care o știe toată lumea din scena cu Jim Carrey.
4. [Joshua Kadison - Jesse](https://www.youtube.com/watch?v=gre4DZuA6k4) // De fapt "Jessie". O baladă a cărei refren o mai știam aproximativ. Știu că atunci eram suprasaturat de piesă, dar acum chiar am ascultat-o cu plăcere.
5. [Roxette - Sleeping In My Car](https://www.youtube.com/watch?v=S5fn1DfqPfA) // Asta iarăși nu știu de ce am mai înregistrat-o și pe caseta cu selecții, că oricum eram fan înrăit Roxette și sigur o aveam deja pe albumul Crash, Boom, Bang. Poate era o încercare de-a mea de a promova Roxette pentru audiența casetei cu selecții, care eram tot eu.
6. [Ace Of Base - The Sign](https://www.youtube.com/watch?v=iqu132vTl5Y) // Anii ăștia au fost anii Ace Of Base. Din fericire au trecut. Nu am fost un mare fan.
7. [Loft - Summer, Summer, Summer](https://www.youtube.com/watch?v=lhhhoz1CKi4) // A trebuit să-i dau play să-mi amintesc de ea. Nu am rezistat s-o ascult mai mult de 20 de secunde...
8. [Culture Beat - Got To Get It](https://www.youtube.com/watch?v=0sdcnBO3VYQ) // Ani buni pentru Culture Beat, care explodaseră în popularitate cu "[Mr. Vain](https://www.youtube.com/watch?v=mfWb_60lhw0)".

*Side B*

1. [Erasure - Always](https://www.youtube.com/watch?v=lWqJTKdznaM) // Una dintre acele piese care îmi plăceau și îmi displăceau în același timp.
2. [Magic Affair - Give Me All Your Love](https://www.youtube.com/watch?v=eMgT6bsajd4) // Dacă "The Omen" de mai sus mi-o aminteam, habar nu am ce-i cu asta.
3. D:Ream - [Another Night Another Dream](https://www.youtube.com/watch?v=Pav2f4b-1ZE) // Nu știu cine a greșit aici, eu sau cei care au tipărit inserturile pentru casetele poloneze de pe care am copiat titlul pieselor, în orice caz e vorba de The Real McCoy nu D:Ream. Tot o piesa euro dance foarte cunoscută.
4. [Reel To Real - I Like To Move It](https://www.youtube.com/watch?v=Dyx4v1QFzhQ) // Scris de fapt Reel 2 Real. Asta o cam cunoaște toată lumea, dacă nu de altundeva atunci din desenul animat Madagascar.
5. [Positive Connection - Abracadabra](https://www.youtube.com/watch?v=jCF44Sl5TfE) // Îmi amintesc în mare linia melodică a refrenului...
6. [Take That - Pray](https://www.youtube.com/watch?v=QbsAqs3YHyg) // Din nou.
7. [Loft - Love Is Magic](https://www.youtube.com/watch?v=wdVpkFsPiog) // A treia piesa Loft pe două casete. Se pare că-mi plăceau tare mult.
9. [Mo.Do. - Einz, Zwei, Polizei](https://www.youtube.com/watch?v=dSy2DcATYUo) // Am greșit la ortografie, dar cui îi pasă? Oribilă.

Având în vedere de câte ori m-am întrebat mai sus de ce am înregistrat câte o piesă tind să cred că speram să mai dau unora caseta să aprecieze gusturile și abilitățile mele fine de selecție. Sau, judecând după frecvența de balade (numite pe atunci "bluzuri"), speram s-o duc la seratele care credeam că vor urma și la liceu. La mult timp după acest moment am aflat de conceptul de mixtape, care era varianta anglofonă a ceea ce am făcut eu.

Casetele binențeles că nu au supraviețuit, cel puțin nu cu conținutul acesta și dacă aveți impresia că sunt un fan euro dance greșiți, piesele mi se par acum cel mult puerile. Dar au fost potrivite pentru acea vreme și din prisma nostalgiei a fost, ăăă, plăcut să le reascult. Majoritatea.

Probabil că nu voi primi multe puncte de coolness și / sau hipsterism în urma acestei însemnări, eram mult mai câștigat dacă era ceva rock pe casete. În apărarea mea fie spus aveam pe atunci (și mai am) casete cu muzica electronică de o calitate mai bună: Vangelis, Jarre, Electric Light Orchestra, etc. De asemenea era mai fain dacă gaseam ceva capsula de acest gen din liceu când eram deja fan Dream Theater și alte formații de care să nu-mi fie rușine. De fapt făcusem și în liceu ceva asemănător, într-o zi în loc să-mi fac temele am copiat textele și creditele albumului Mandylion de la The Gathering. Poate voi reveni cu o poză că parcă am dat și peste acea hârtie când m-am uitat peste casetele.

În încheiere vreau să spun că nu știu când am pus hârtiile alea acolo, probabil cu ocazia unei curațenii sau a unei aranjări a casetelor, dar acum le-am pus înapoi exact cum le-am găsit. Dacă au supraviețuit 24 de ani plus o spălătură nu văd de ce nu ar mai rezista... :)
