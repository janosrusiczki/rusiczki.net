---
layout: post
title: Cryptobolunzenia
date: 2018-02-05 15:05:00 +0200
categories:
- Cronică
- Technical
image: https://content.rusiczki.net/2018/02/cryptobolunzenia.jpg
description: Îmi dau cu părerea despre criptomonede.
---
![O imagine cu monede cu logo-ul Bitcoin peste ele](https://content.rusiczki.net/2018/02/cryptobolunzenia.jpg)

Cei care nu știu ce însemnă bolund să [arunce o privire în DEX](https://dexonline.ro/definitie/bol%C3%A2nd). De fapt am să vă spun eu ca să vă scutesc de un click: înseamnă *nebun*. E destul de ușor de dedus că bolunzenie înseamnă *nebunie*.

Iar dacă lucrați în IT sau aveți cunoștințe care-s pe val cu ce se întâmplă în lumea tehnologiei inevitabil ați auzit în ultimea perioadă cuvântul magic: Bitcoin! Dacă v-am tradus bolund am să vă traduc și Bitcoin: înseamnă "cum să te îmbogățești rapid, ediția 2018".

Și de ce am denumit însemnarea așa? În afară de dorința de a inventa un cuvânt nou, fiindcă am auzit recent un coleg de la lucru zicând: "da, am cumpărat ceva Bitcoin, nu mult, de 1000 de euro". Nu știu alții cum sunt dar mie mi se par cam mult de riscat 1000 de euro investindu-i în ceva atât de volatil ca și criptomonedele. Însă se pare că în ultima vreme mulți au căzut pradă acestei "nebunii".

Dar stați, nu mă judecați, nu sunt eu anti-criptomonede, ca de obicei încerc să mă mențin undeva la mijloc, ascultând și documentându-mă cu argumentele ambilor părți.

Să le luăm pe rând. În mod evident nu sunt economist, dar am să vă spun de ce cred eu că au valoare:

- Primesc ceva valoare din conversia curentului și a hardware-ului care trebuie să fie cumpărat să se poată mina / produce. Mi se șoptește în cască cum că acest argument nu ar fi valid, dar când am început să mă gândesc inițial cam la asta m-a dus pe mine mintea.
- Există (mai corect: va exista) o cantitate finită corelată cu cererea, care este momentan foarte mare.
- De fapt se bazează pe o înțelegere: societatea se poate înțelege despre un anumit lucru și să-i acorde acelui lucru valoare. Un exemplu ar fi colecționabilele de genul cartonașelor cu jucători de baseball (îmi pare rău dar nu mi-a venit în minte niciun echivalent românesc). Sunt practic niște bucăți de hârtie, îți poți tipări oricând ceva identic sau foarte apropiat, dar oamenii s-au înțeles că ele au valoare și uite așa se vând cu mii de dolari bucata. De fapt nici banii obișnuiți nu sunt departe de conceptul acesta și din câte am citit au fost destui sceptici în momentul adoptării bancnotelor - dar în ziua de azi nu cred că se mai întreabă nimeni de valoarea unei bucăți de hârtie cu Eminescu pe ea.

Pe de altă parte există bule și chestii disruptive. Bulele se întâmplă atunci când din varii motive ceva capătă valoare supraestimată. O chestie disruptivă este ceva care se bagă în cursul normal al lucrurilor și-l "strică" (nu neapărat la modul rău). Un exemplu de serviciu disruptiv al zilelor noastre poate fi Uber - a se vedea cât sunt de supărați taximetriștii pe ei. Ei bine, eu am impresia că Bitcoin-ul este acum o combinație între aceste două fenomene: pentru moment este sus pe val, mult supraevaluat și mai mult ca sigur va cădea dar nu va dispărea, și probabil că pe viitor ne vom obișnui că pe lângă banii propriu ziși îi vom avea și pe cei "virtuali". Și cu toate că există și vor mai apărea multe criptomonede alternative eu cred că Bitcoin va rămâne mult timp etalonul.

De ce nu-mi place fenomenul? Păi se revoltă geek-ul din mine pentru că a existat o perioadă relativ recent când puteai să-ți faci un PC destul de puternic fără să cheltui o avere fiindcă lumea prefera să dea banii pe telefoane deștepte, tablete sau laptop-uri. Acum din cauza "minerilor" nu prea mai găsești componente performante, mai ales la capitolul plăci video și surse puternice unde suflă vântul prin stocuri. Și chiar dacă ar exista stocuri, din cauza cererii groase prețurile sunt mult prea umflate.

Un alt lucru care mă enervează tare sunt eu. Adică de ce nu m-am băgat când trebuia!? De fapt m-am băgat, dar nu am stat. Nu se înțelege? Să trecem la un mic istoric al lui "Janos și criptomondele".

Primul contact l-am avut prin 2012 când citind despre [Silk Road](https://en.wikipedia.org/wiki/Silk_Road_\(marketplace\)) am aflat că acolo băieții răi plătesc pentru "marfă" cu Bitcoin. Și curios fiind, m-am uitat eu cam cu ce s-ar mânca acest Bitcoin, dar recunosc că nici nu am prea înțeles cum funcționează și nici nu am dat peste un ghid de minat "pentru to(n)ți". În consecință am lăsat-o baltă până mai spre finalul lui 2014 când mi s-a resuscitat interesul, în acel moment fiind deja disponibile criptomonedele alternative. Eu având pe atunci un server dedicat pentru care plăteam un abonament lunar și care stătea în mare parte nefolosit m-am documentat ce criptmonedă aș poate mina cu procesorul și am găsit [Primecoin](https://en.wikipedia.org/wiki/Primecoin). Am instalat softul de minat și i-am dat drumul, mai mult să nu stea respectiva mașină degeaba. Prin ceva coincidență și noroc enorm în câteva ore am reușit să minez primul bloc pentru care am primit răsplată un anumit număr de prime coins. Apoi cam în aceași perioadă i-am trimis cuiva o invitație pentru [editorul Atom](https://atom.io/) proaspăt lansat și respectivul, fiind foarte generos, mi-a trimis niște [Dogecoin](https://en.wikipedia.org/wiki/Dogecoin) (o criptomonedă lansată la mișto) mai mult sau mai puțin în glumă. Atât Primecoin cât și Dogecoin din dotare i-am convertit în Bitcoin și am constatat că aveau ceva valoare. Mi-au ajuns să cumpăr două bundle-uri de la [Humble Bundle](https://www.humblebundle.com/): primul, niște mese pentru un joc de pinball, pentru care am dat [0.01582433 BTC (atunci $6.01)](https://content.rusiczki.net/2018/02/bitcoin-sent-2014-12-03.png) și al doilea, niște benzi desenate cu Archie pentru [0.0287556 BTC (atunci $6.20)](https://content.rusiczki.net/2018/02/bitcoin-sent-2015-01-21.png). Mi-a mai rămas ceva mărunțis care i-am ținut în portmoneul virtual, mărunțiș care valorează acum peste 60 de lei. Iar valoarea sumei inițiale care am deținut-o ([0.04639 BTC](https://content.rusiczki.net/2018/02/bitcoin-received-2014-12-01.png)) ar fi acum pe la 340 de Euro... Binențeles că îmi smulg părul din cap de ce i-am cheltuit atunci, dar asta e.

De aici trag concluzia că poate percepția mea e complet eronată și poate fi super greșit tot ceea ce ați citit mai sus. De fapt nevastă-mea a zis a zis că noi cam repetăm greșelile părinților noștri și a dat ca asemănare Caritasul... Știu că nu se poate compara Caritasul cu Bitcoin, dar asemănarea este că nici părinții nu s-au băgat când trebuia ci doar la final, când binențeles că au pierdut banii.

Cam atât despre smulsul părului (care nu-l am) din cap. Planuri mărețe de viitor:

Minez și acum, [Monero](https://en.wikipedia.org/wiki/Monero_(cryptocurrency)), o moneda destul de controversată din cauza minerului JavaScript denumit Coinhive care se poate instala pe un site și care profită de puterea de calcul a vizitatorilor. În mare parte din timp fără știrea lor... Nu recurg la așa ceva, minez tot așa, pe serverul închiriat și câteodata îi mai dau un bobârnac cu calculatorul de acasă, mult mai puternic, dar care nu vreau să-l storc de vlagă minând cu el. Îndată ce voi mina cantitatea minimă și îmi voi primi cei 0.3 Monero îi voi transforma în Bitcoin care îi voi ține până la următoarea bulă. Că nu prea sunt eu genul care să stea toata ziua cu ochii în graficele burselor cripto, mai bine scriu articole de mare valoare ca acesta.

Vă voi lăsă parafrazând o vorbă înțeleaptă din popor: vom trăi și vom mina.

Poză din antet a fost [luată de pe Flickr](https://www.flickr.com/photos/cv47al/137845657/). Că eu nu am fost în stare să fac o poză asemănătoare tot weekend-ul și azi deja mă ardea lumânarea pe deget să public articolul că la cum pică Bitcoin devenea din ce în ce mai irelevant cu trecerea fiecărei zile...
