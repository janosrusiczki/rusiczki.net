---
layout: post
title: 20 în 20
date: 2022-12-20 21:00:00.000000000 +02:00
categories:
- blog history
description: Articol aniversar cu ocazia împlinirii a 20 de ani de la prima însemnare pe acest blog.
image: https://content.rusiczki.net/2022/12/weblog-screenshot-2003-10-27.png
---
În data de 20 decembrie 2022 s-au împlinit 20 de ani de la prima însemnare pe acest blog.

Am (re-)început atunci într-un subdirector al site-ului resurseweb.net, care a fost un proiect de-al meu dedicat făcutului de bine pentru web-ul autohton aflat într-o stare emergentă pe atunci. Pe lângă știri, articole și tutoriale acesta a fost site-ul unde am publicat traducerea românească a [phpBB](https://www.phpbb.com/), făcută pe jumate de mine și pe jumate de domnul [Zoso](https://zoso.ro/), pe care îl cunoscusem ori de pe Forumul Computergames (RIP) ori de pe un forum de web development românesc de al cărui nume trebuie să-mi amintesc. După puțin săpat: subdirectorul era /mt/ (Movable Type), l-am găsit cu ajutorul [web.archive.org](https://web.archive.org) (spre care am și donat bani de câteva ori căci m-a ajutat enorm în demersurile mele de arheolog digital) iar forumul de web development era learn.reflex.ro - pentru asta l-am întrebat pe proprietar: [Andrei Radu Dobre](https://andreiard.ro/).

![Captură de ecran a blogului meu așa cum arată pe 7 februarie 2003](https://content.rusiczki.net/2022/12/weblog-screenshot-2003-02-07.png)

(Cred că blogul arăta ceva de genul acesta pe 7 februarie 2003. Zic *cred* pentru că archive.org nu a salvat fișierul CSS așa că a trebuit să caut un kit de instalare de Movable Type 2.51 și să inserez fișierul de stil implicit din pachet. Dacă făcusem pe atunci ceva modificări la el... Duse sunt în negura digitală.)

După ce [crăpase prima firmă](https://www.rusiczki.net/2022/03/15/cum-sa-calatoresti-in-timp-ghid-practic/) la care am lucrat, am continuat să prestez de acasă pe tot parcursul lui 2002, era în prag de Crăciun, aveam Internet prin dial-up stabil de la RDS, aparat foto digital și multe-multe lucruri despre care să scriu. Așa că am scris. Nu-mi imaginam că peste 20 de ani încă voi mai scrie pe același blog. De fapt nu aveam nici cea mai vagă idee despre ce voi face sau unde voi fi în 20 ani și nici nu-mi amintesc să mă fi gândit deseori la asta.

De fapt eu speram că va fi o utopie, mă gândeam stând în camera mea din Baia Sprie cât de fain va fi când va avea mai multă lume Internet, cât de informată va fi lumea, chiar voiam să fac un forum pentru Baia Sprie unde să poată lumea să discute și să interacționeze, dar m-am abținut că am văzut în anul când am lucrat la webwebstudio că abia se discuta la nivel de Baia Mare. Oricum, am dat-o la greu în bară cu previziunile mele, căci iată că la distanță de 20 de ani de la aceste idei naive avem rețele sociale care propovăduiesc prostia cu antivaxxeri, flat earth-eri și influenceri cu 2 neuroni. Oamenii au rămas oameni și mediul a fost deturnat.

Ce nu mi-am imaginat a fost că voi avea un calculator super puternic în buzunar de pe care voi putea accesa Internetul de aproximativ oriunde. Cu toate că atunci când mi-am cumparat primul Palm, am avut așa [o idee sălbatică](https://www.rusiczki.net/2003/04/03/a-wish/) despre cum ar fi de aș avea un server web cu PHP pe el. Nici că voi putea viziona filme și să ascult orice muzică legal nu prea mi-am închipuit...

Am încercat să mă gândesc ce va fi când nu vor mai fi părinții mei dar a fost de neimaginat și am hâșăit rapid gândul. Din păcate în doar câțiva ani scurți situația urma să se schimbe în rău și apoi în mai rău...

![Captură de ecran a blogului meu așa cum arată pe 27 octombrie 2003](https://content.rusiczki.net/2022/12/weblog-screenshot-2003-10-27.png)

(Screenshot din 27 octombrie 2003, după trecerea pe propriul domeniu și personalizarea stilului. A fost atât de fain acest layout, în continuare îmi face mare plăcere să mă uit la el.)

La început era doar blogul și orice idee îmi trecea prin cap o trânteam pe blog, pozele le puneam pe blog, linkurile interesante pe blog... Absolut totul mergea spre blog. Apoi a venit Flickr, care a fost prima mea rețea socială unde am început să urmăresc și să interacționez cu oameni pe care nu îi cunoșteam dinainte. Focusul s-a mutat un pic dinspre "fac ceva și scriu pe blog" înspre "fac ceva și pun pozele aferente pe Flickr". Desigur nu m-am oprit din scris pe aici dar s-a redus frecvența. Odătă cu apariția Facebook activitatea mea online s-a mutat în mare parte acolo. Din păcate. Și cum eu [mă înscriam](https://www.rusiczki.net/2011/04/11/activitate-distribuita/) pe aproape tot ce consideram interesant în materie de site-uri nou apărute și pe unele mai și activam destul de intens frecvența publicărilor pe blog s-a redus și mai tare. Mult prea târziu mi-am dat seama cât de efemere sunt aceste rețele sociale și site-uri, dar mai bine mai târziu decât niciodată, nu-i așa? [2014](https://www.rusiczki.net/2014/), [2015](https://www.rusiczki.net/2015/), [2016](https://www.rusiczki.net/2016/) și [2017](https://www.rusiczki.net/2017/) au fost niște ani negri la capitolul activitate pe rusiczki.net, apoi din 2018 am repornit ușor motorul ([literalmente](https://www.rusiczki.net/2018/01/08/a-new-blogging-engine/)) și am reînceput să scriu pe aici mai cu spor. Chiar dacă comparativ cu anii de dinainte de 2014 nu sunt multe articole nici după 2018, în anii de după restart am petrecut ore bune în spatele cortinelor documentând și redactând [seria articolelor](http://www.rusiczki.net/category/cronici-calculatoricești) despre aventurile mele cu calculatoarele.

În [retrospectiva](https://www.rusiczki.net/2013/09/11/zece-ani-de-rusiczki-net/) pe care am scris-o în 2013, când domeniul împlinise 10 ani (wow, la anul va împlini 20!) am menționat că am tot schimbat hosting-uri și servere, dar cumva aia a fost perioada când shared hosting și serverele bare metal erau tot ce era disponibil. Ca să clarific: shared hosting înseamna că ți se alocă un director pe un server alături de alte zeci de site-uri și clienți iar bare metal înseamnă că-ți închiriezi un întreg calculator într-un datacenter. După apariția și adoptarea cloud-ului pe scară larga blogul a rămas multă vreme tot pe bare metal-ul de la Hetzner, pana am trecut pe un alt server fizic de la un provider franțuzesc numit online.net. online.net au fost apoi cumpărați de Scaleway și abia foarte recent, de un an jumate, am mutat site-ul pe o instanță de cloud de la Scaleway. Ca să clarific din nou, când spunem cloud, vorbim în general despre mașini virtuale - ție ți se pare că ai un întreg server de-al tău dar e de fapt o mașină virtuală hostată pe un calculator puternic alături de alte mașini virtuale. De fapt nu mai pretind că aș înțelege ce e în spatele infrastructurilor IT ale zilelor noastre.

![Captură de ecran a blogului meu așa cum arată pe 10 aprilie 2009](https://content.rusiczki.net/2022/12/weblog-screenshot-2009-04-10.png)

(Captură de ecran din 10 aprilie 2009, prima captură disponibilă pe archive.org după [trecerea pe Wordpress](https://www.rusiczki.net/2009/04/02/keeping-up-with-the-times/). De fapt toate screenshot-urile de mai sus au fost primele disponibile pe archive.org după câte o piatră de hotar, sau mai pe româneste milestone, din viața blogului.)

Am zis în treacăt când [am trecut pe română acum 12 ani](https://www.rusiczki.net/2010/08/30/romana/), dar voi spune acum mai în detaliu că am avut cel puțin alte două bloguri separate în română: unul despre zona web românească și altul despre turismul din Maramureș. Motivul ca să fac alte bloguri a fost probabil legat de faptul că a fost perioada exploziei blogurilor în România și totodată rețelele sociale nu erau încă omniprezente cum sunt în ziua de azi. Și de ce nu am scris aici acele articole? Un motiv a fost că nu trecusem încă pe română pe aici și cel puțin cel despre turism voiam să rămână cvasi anonim, nu prea doream să fie asociat numele meu cu ceea ce scriam, să nu primesc interdicție pe pârtii sau cine știe ce amenințări.

Pe parcursul acestor 20 de ani am "înmormântat" și două pseudonime (sau mai pe românește: nickname-uri). Primul a fost *rev*, pe care l-am adoptat când m-am pus prima oară în fața unui calculator la un Internet Cafe ([era cel din spate de la Repka](https://goo.gl/maps/H6BYBy5atVpt3eRW7)). Am pornit eu mIRC și mi-a cerut să introduc nickname. Hmmm. M-am gândit puțin și am scris revolution909 că-mi plăcea [piesa de la Daft Punk](https://www.youtube.com/watch?v=uURB-vo9rZ4), a zis că e prea lung și așa s-a redus la *rev909*. Pe lângă mIRC, *rev909* a fost folosit apoi pe forumuri, dintre care aș evidenția Computer Games și forumul drumandbass.ro. Ulterior s-a mai contractat și a devenit simplu: *rev*. Celălalt a fost *kitsched* și culmea e că îmi amintesc cum s-a născut și ăsta: eram într-o noapte pe IRC (deja acasă în vremurile glorioase de dial-up) și după ce am ieșit din Warcraft ne tot prosteam schimbându-ne nick-urile. În oboseala nocturnă mi-a trăznit prin creier cumva că diriginta din gimnaziu a zis la un moment dat ceva de kitsch. Am pus *kitsch* și nu era ocupat pe Undernet! Apoi când a trebuit să denumesc blogul a apărut iar de undeva denumirea doar că a mai primit sufixul *ed* și a rezultat *kitsched*. E comic oarecum căci îmi alegeam pseudonime că să evit să-mi scriu numele de familie complicat, și iată că am ajuns la un nickname care trebuia și el dictat pe litere. Apoi am făcut eu un retcon și am zis că ar putea proveni și de la Kicsi (citit *chici* = cel mic), cum îmi ziceau verii mei în copilărie, eu fiind cel mai mic dintre ei. Blogul a purtat mult timp acest nume, apoi la [ultima schimbare](https://www.rusiczki.net/2018/01/08/a-new-blogging-engine/) m-am gândit că ar fi timpul să-mi întăresc brandul propriului nume și astfel kitsched a plecat și el spre teritoriile eterne de vânătoare.

În încheiere ca o concluzie vreau să spun că așa cum am menționat și în [prima parte](https://www.rusiczki.net/2021/07/08/cronici-calculatoricesti-cip/) a [cronicilor calculatoricești](http://www.rusiczki.net/category/cronici-calculatoricești), îmi pică în continuare foarte bine să "scriu afară din mine" chestii. Și mi-e și benefic că odată ce le știu scrise creierul meu se calmează și le poate uita.

PS. Pe parcursul redactării acestei retrospective am concluzionat că am scris destul de multe articole despre schimbările (tehnice) de pe blog și cu un efort de câteva ore am reușit să le adun toate în [această categorie](http://www.rusiczki.net/category/blog-history). Spor la citit!