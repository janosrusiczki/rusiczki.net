---
layout: post
title: RIP Typepad
date: 2025-10-13 13:51:00 +02:00
categories:
- blog history
description: Adio Typepad și amintiri despre site-ul meu de tutoriale.
image: https://content.rusiczki.net/2025/10/typepad-closed-cropped.png
---

![Typepad Closed](https://content.rusiczki.net/2025/10/typepad-closed-cropped.png)

Tocmai am citit [o știre](https://bsky.app/profile/did:plc:wxhudjcwjjwsfklsq4advde6/post/3m2agfwyfro2w) despre cum [Typepad](https://www.typepad.com/) și-a închis porțile... Și m-a atins în moalele nostalgiei. Asta deoarece pe parcursul a 22 de ani am reușit cumva să nu uit nici măcar o secundă că acest blog a fost găzduit *timp de o lună* pe Typepad în Anul Domnului 2003. Motivația pentru a scrie prezentul articol a venit parțial și de la realizarea că atunci când am făcut [marea retrospectivă a 20 de ani de blog](https://www.rusiczki.net/2022/12/20/20-in-20/) am uitat să menționez această scurtă perioadă...

Ca de obicei am căutat prin arhive și [am găsit 4 articole](https://www.rusiczki.net/search/?janosrusiczki%5Bquery%5D=typepad) care menționează Typepad, primul fiind cel prin care [îmi anunțam revenirea](https://www.rusiczki.net/2003/08/15/re/) după pauza din acea vară cauzată de pierderea domeniului pe care îmi începusem blogul: resurseweb.net. Problema cu acel domeniu a fost că mi-l cumpărase clientul francez cu care lucram pe atunci (și am mai lucrat mulți ani după aia), dar spre momentul expirării, cu toate că știu că i-am reamintit de câteva ori, nu mi l-a reînnoit. Astfel că după avalanșa de postări de la începutul acelui an folosind ca *motor* pentru blog Movable Type, [apare o pauză](https://www.rusiczki.net/2003/) din 25 aprilie până pe 15 august când am revenit pe Typepad. Însă, așa cum am scris în introducere, perioada Typepad nu a durat mult, am profitat doar de prima lună oferită gratis, după care am trecut la propriul domeniu ([cumpărat pe 11 septembrie 2003](https://www.rusiczki.net/2013/09/11/zece-ani-de-rusiczki-net/)) și m-am întors la Movable Type.

Pentru cei care nu știu despre ce e vorba, Typepad a fost o platformă (sau serviciu) de blogging cu găzduire inclusă, asemănător cu Wordpress.com. (Worpress.com avea să se lanseze abia la 2 ani după perioada de care povestesc aici, în 2005.) De fapt platforma de blogging Typepad folosea ca motor o versiune modificată a Movable Type la fel cum Wordpress.com folosește o versiune modificată a aplicației Wordpress. [Conform Wikipedia](https://en.wikipedia.org/wiki/Typepad) Typepad s-a lansat oficial în octombrie 2003, iar cum eu îl foloseam în August mă face să cred că m-am înscris în perioada de beta și probabil că aflasem de el urmărind știrile despre Movable Type. Ca să fiu sincer nu-mi mai amintesc detalii, în afară că îmi plăcea interfața (în mod evident era asemănătoare cu cea de la Movable Type - care îmi plăcea și ea) și că oferea câtva spațiu de stocare pentru poze și alte fișiere asociate cu blog-ul. Știu însă că eram conștient încă de la început că ambele proiecte aparțineau unui cuplu, soț și soție, născuți la 6 zile diferență - de aici numele firmei lor: [Six Apart](https://en.wikipedia.org/wiki/Six_Apart). Am mai citit despre ei ulterior și am aflat că au divorțat bineînțeles. Mă rog, am fost curios nu din cauza Typepad ci din cauza Movable Type care a fost motorul blogului puțin peste 6 ani în total, am făcut schimbarea spre Wordpress abia în [aprilie 2009](https://www.rusiczki.net/2009/04/02/keeping-up-with-the-times/).

Și dacă tot m-am pus pe arheologie digitală, am dezgropat [pagina de *despre* a resurseweb.net](https://web.archive.org/web/20020628015938/http://www.resurseweb.net:80/despre/), unde, pe lângă niște detalii de care uitasem complet, am citit că site-ul a început să funcționeze la adresa respectivă în iunie 2002, *după 2 luni de dezvoltare*, ceea ce confirmă posibilitatea ca domeniul să fi fost cumpărat în aprilie 2002. Am cam încetat să pun conținut pe el de pe la finalul lui 2002 dar am găsit [o mențiune aici pe blog](https://www.rusiczki.net/2003/04/14/what-a-weird-day/) cum că aș fi lucrat la o a doua versiune. Acesta este un alt lucru de care uitasem complet, mai ales că respectiva versiune 2 nu apucat să vadă lumina zil… web-ului niciodată. Chiar dacă domeniul a expirat am avut în continuare acces la fișiere și bazele de date, le-am făcut backup, apoi datele legate de blog [le-am importat](https://www.rusiczki.net/2003/08/16/importing-done/) și astfel existat o continuitate... Cred că singurele articole de blog pe care le-am pierdut vreodată au fost cele pe care le postasem pe o instanță de b2 (un alt motor de blog cu origini comune cu ale Wordpress) de care nu știu ce s-a ales... Ca să întăresc leit motivul acestui paragraf, uitasem complet că am avut așa ceva, bine că [am menționat](https://www.rusiczki.net/2003/09/21/restarting-again/) la vremea aceea.

Cu ocazia documentării pentru articolul de față am explorat destul de în amănunt ce a rămas pe archive.org din resurseweb.net și pot să zic că am rămas foarte plăcut impresionat citind și amintindu-mi despre cum scriam probabil primele tutoriale românești despre [URL-uri SEO friendly](https://web.archive.org/web/20030402224259/http://www.resurseweb.net/articole/25/), [simularea unei viteze de transfer reduse cu Apache](https://web.archive.org/web/20030523024840/http://www.resurseweb.net/articole/1/), [contorizarea vizitatorilor activi](https://web.archive.org/web/20030402224620/http://www.resurseweb.net/articole/7/) și altele. Și nu erau simple traduceri de articole englezești, ci erau bazate pe *ditai* experiența mea de atunci. Am mai zis-o într-unul din articolele nostalgice dar voi mai zice odată: chiar făceam ceva ieșit din comun pentru un băisprian la acea vreme. Ego trip over, mulțumesc.

Vorbind de istoria blogului, [am mai scris în 2018](https://www.rusiczki.net/2018/01/13/imagini-aeriene-de-final-de-an/) despre cum s-a modificat workflow-ul postării pe blog la scurt timp după ce am trecut pe Jekyll și acum voi exemplifica din nou cu o poză:

![Redactând pe iPad](https://content.rusiczki.net/2025/10/workflow-2025-1000x750.jpg)

Cam așa am redactat ieri ciorna acestui articol, stând la biroul din camera Annei printre căluții ei de jucărie mult iubiți, folosind iPad Air-ul meu M2 de 13" și o tastatură Logitech MX Keys Mac. Aplicația este [Joplin](https://joplinapp.org/) și se sincronizează via un server cu alte instanțe de-ale lui rulând pe diferite sisteme, astfel azi am continuat și finisat scrierea pe laptop în [Typora](https://typora.io/). Ah, și se mai observă că mai nou (cam de 3 ani) am nevoie de ochelari pentru a vedea lucrurile de aproape.

PS. Am adăugat și niște funcționalitate care să înlesnească navigarea, și anume: pe pagina unui articol (postări), sub titlu acestuia, luna, ziua și anul din dată au devenit link-uri *aproape invizibile* care duc la respectivele pagini de arhivă.